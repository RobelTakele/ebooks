%
አድኅነት ዕፅ እምተወክፎ ዝናም ከማሃ፣
ኵላ አንስተ እለ አጽለላ ታሕቴሃ።
		-- ዘገብረ ስላሴ ክንፉ (መምህር ዘኤልያስ)
%
ነሢአኪ ሣዕረ ምግበ አፉኪ በሊሐ
መርድዕ ዕዋለ እድግት ኢትንበሪ በሀ
አኮኑ ይትመዋዕ በምግበ አፉኪ ጽርኅ።
		-- ዘጥሩነህ (አለቃ፡ዘቦታ ኪዳነ ምህረት)
%
ለሳኦል ይላህዎ
ሳሙኤል ሖረ ፍና ኅዘን፤ 
ውእቱ ሳኦል መሲሑ እስመ ኢኮነ መሲሐ
ወመፍትው ከማሁ ከመ ትግበር ላሐ 
ለደብረ ድማኅ ቤትከ ሰማዕተ ዝየ ወከሃ፤
ህየንተ ዘወርቅ ቀጸላሃ
አምጣን ብርሀት ወፅአ ላዕሌሃ
ወድማኅ ኢኮነት ድማኅ።
		-- ዘጓሉ (ቄሰ ገበዝ ዘዲማ)
%
ወቶማስ ሊቅ አመ ወረዱ
ለጸቢት በደርግ ባሕረ ተመትሮ ስሩሐ
ቶማስ አሐዱ ግርማዝ ኢፈርሀ፣
ለኅዲገ እግር ወእድ እስመ አልጸቀ ወበጽሐ
ካልኡሰ ቶማስ ኢተበውሐ
ላዕለ ግብረ ጸቢት በዝየ ወበከሃ
እስመ ዓዲ መስነቅቶ ኢፈትሐ።
 		-- ቶማስ ሐዋርያ
%
ጽጌ ለወይን ታስተፌሥሓ፣
ወመንግሥተ ዮሐንስ ወይን ለዓለመ ጽልመት ከማሃ።
%
ገብረ ሥላሴ ፈድፈደ ፍድፋዴ ሕማማ
ለዘወሀብከኒ ምድር ወኢጥዕየት እምደዌሃ፤
አምጣነ ሰናፔ ትመስል መንግሥተ ሰማያት ስፍሓ
ወዲናር ቆማ የአክል እራኃ
ወእክለ ሲሳይ ኢታበቁል
ገዳፍያነ ሐብል ሕዝብ እስመ ሖሩ ላዕሌሃ።
ይትርፍሰ ዘነገርኩከ ሕማመ ዚአሃ
ኮነት እብነ አፍኣ ብእሲተ ሎጥ ኵለንታሃ፤
ወበዛ መሬት ከመ ኢይግበር ፍሥሓ
በምርዋጸ አፍራስ ተቀብረት ራሔል ጽነፊሃ።
		-- ዘወልደ ጊዮርጊስ (ሊቀ ጠበብት)
%
ጓሕለው አብ በግማደ ሥጋ ኤልያስሀ
ወበአሐዱ በግዕ አብርሃምሃ መሢሐ
እመሰ ኅቤነ መክሊተ ፍቅሩ አርብሐ
ወልዶ ኢምሕከ ለቤዛ ኵልነ እስመ ጠብሐ።
		-- ዘሀብቴ (ደብተራ ዘሽንኩርት ሚካኤል)
%
የአምን ወይገኒ 
ኵሉ ዓለም በዘፈጠረ ለሊሁ 
ብዙኃን እንዘ ይገንዩ ይስግዱ ቅድሜሁ፤ 
ለነጽሮ ዝኒ ነገር ከመ እስራእል ይፍርሁ
ሙሴ ፈጠረ ፈጣሪሁ
ወፈጣሪ ፈጠረ ኪያሁ።
		-- ዘተዋነይ
%
	ወልደ አብ ይፌውሶ
ጽዋዐ ወርቁ ምሉዐ እንዘ ይክዑ ላዕሌሁ
ለነዳይ ብእሲ ዘየብሰት እዴሁ፤
ወአመ በንባብ ፈጠረ ዓለመ ትርጓሜ ለሊሁ
ይፀዐቁ ሕዝብ ይስምዑ በጉባኤሁ
ሞገሰ ቃሉ ወጣዕመ ነገሩ ወሣዕሣዐ አፋሁ።
%
	ለኢዮስያስ በፋሲካሁ
እለ አልህምተ ሦዑ ወአባግዐ ዘጠብሑ 
ኢይትረፉ ለሣኒታሁ ወበልዕዎ አሜሁ፤
በግዐ ፋሲካነሰ እንዘ አሐዱ ለሊሁ 
ዮም ይትበላዕ ኵለንታሁ
ወጌሠመ ይትረከብ ከማሁ።
%
ሰአልዎ እስራኤል
ለሙሴ ይትገልበብ በሰንዱናት
ኅጠተ ብርሃን ንስቲተ በገጹ አመ ነጽሮተ ፈርሁ።
ይእዜሰ እምኅበ ኢኮነ ብርሃኑ ከማሁ
እግዚአ ሙሴ ክርስቶስ ለዘሀለው ምስሌሁ
በምንት ይትገልበብ ገጸ ዚአሁ?
እስመ ከመ-መብረቅ በረቀ አልባሲሁ
እስከ ስዕኑ ነጽሮ ኪያሁ።
		-- ዘአድማሱ ጀንበሬ (መልአከ ብርሃን)
%
ይቶስሑ ማየ በውስተ ወይን
መያስያኒሃ ለጽዮን ለዘረፈቁ ይምስሑ
እንዘ ይብል ነቢይ ከመ ገሠጻ
አመ ደምፀ በእዘኒሆሙ ለነቢይ ጽራሑ
መያስያነ ወልድ ኃይላት እምነውረ መያሲ ከመ ይንጽሑ፤
ውስተ ማይ ወይነ እንዘ ይቶስሑ
ጥዑመ ወይነ ለእለ ረፈቁ ቀድሑ
ውስተ ማይ ወይነ እንዘ ይቶስሑ።
		-- ዘአድማሱ ጀንበሬ (መልአከ ብርሃን)
%
	ለዘመድአ ፈርዖን መንገለ ኤርትራ
ኢይሰድዶ መልአክ ወኢያወፅኦ እምውሳጤሁ
እስመ ኅበ ቦአ ዳታን ሐዋርያሁ
ውስተ ልበ ምድር ይበውእ ምስሌሁ
ወእንዘ ለውስጥ አውፃኢሁ
ለእንተ አፍኣ ጣኔዎስ ሚካኤል አባኢሁ።
ባሕርኒ መፍቀሬ ሰብእ ሰራዊተ ግብጽ ሐራሁ
እንከመ እምድር ተለዐለ ይስሕብ መንገሌሁ
ወድኅረ ኵሎ ፈጸመ በትሕትናሁ
ገብአ ወተመይጠ ኅበ ዘትካት ህላዌሁ።
%
እብነ ቢታንያ ይትካፈል ቅድመ ሆሣዕና
ምህርካ ይሁዳ ስብሐተ ምስለ ሕፃናት አኅዊሁ፤
ወዘእንበለ ያእምር ቅድመ ሰምየ ፈጣሪ አቡሁ
ኅይለ ሕዝበ አይሁድ ከመ ይንሣእ
ሕፃን እብነ ቢታንያ ከሠተ አፋሁ፤፨
መንግሥት ጥበበ ልብ
እም ኤፍሬም ባዕድ ትጠፍዕ በጊዜሁ።
ካህንሂ ሆሣዕና ህልወ መስቀል ለሊሁ
ይባርክ ቅንዋተ ሰፍሐ እደዊሁ፤
ወእለ ቡሩካነ ኮኑ ቅንዋቲሁ
ተመጠው ተመጥዎ ደሞ ምስለ ሥጋሁ።
		-- ዘወልደ ኢየሱስ (ሊቀ ጠበብት)
%
ስቁለ ዐይነ ሰቅል ምንትክ ሰቅለ ሜዶናዊ
በሰቅለ ቀራንዮስ ትድሉ መክሊተ ዘጌላቡሄ?
ሕጹጽኑ በኵሉ ወበኵለሄ
ዘኅቱም በማኅተመ እዝራ ዕንቍከ ስባሔ
እስመ በፀሐይ ወበብናሴ
ፍትሐ ሰሎሞን ፈታሕከ ኢትፍታሕ ፍትሕ ዮፍታሔ።
ትትላጸይሰ ጽሕመ ዘኮነ ኅበ ርእስከ መራሔ
አራዊተ ዳርዮስ በአሐቲ መላጼ አሐቲ ጽሕመ ፋቁሔ።
እስመ በዘአምኁ ለከ ዘነጋሥተ ፋርስ እማኄ
ወቦ እለ ጸዐኑ አፍራሰ ዘቴቁሔ።
		-- ዘገብረ ኢየሱስ (ቅኔ ፈጣሪ)
%
እሳት ወዕፀ ገዳም ስፋሕ
ጊዮርጊስ ሰማዕት ወካህደ ልቡና ርሱሕ።
%
ኦ ጠቢብ ለፍቅረ ዓለም ፍርሆ፤
ዓለም አመ ቀርበተከ ወትብለከ ኦሆ
እስመ ትክህደክ ሥልሰ እስከነ ይነቁ ዶርሆ።
		-- ዘአድማሱ ጀንበሬ (መልአከ ብርሃን) 
%
ቀለመ ኢሳይያስ አብ ሶበ አማሰነ 
ወልደ አንበሳ ኀይል ስምዖን አረጋዌ ፍርሃት መርሆ 
ሞተ ወልደ ምውት ብልጣሶር እንበለ ይርአይ መሢሖ
ቃላተ አቡሁ ኢሳይያስ 
አበየ ኢንቤ ወኢንብል ኦሆ፤
እስመ ለጽልመት ያበርሆ
ወያጸልሞ ለበርህ እስከ ድምፀ ዖፍ ወድምፀ ዶርሆ፤
ወእስከን ይወፅእ ባሕረ እዝራ አልባሰ ነፋሳት አንዲሖ
መካሕ ብእሴ ኀይል ከመ ኢሳይያስ ተመክሖ
በድምፀ አንበሳ ለላሕም እንዘ ያፈርሆ
ወለአንበሳ በድምፀ ላሕም እምንዋመ ባሮክ ያነቅሖ።
		-- ዘዘወልዴ (አለቃ)
%
ድንግል ጠየቀት ዘአበዊነ አምሳለ
ጸዋሬ ዜና መላክ አምጣነ ኢበልዐ ቃል።
%
ለበሊዕ ኅብስተ ሮምያ መስቀለ
ቦአ ቃል እንግዳ ዐውደ ቀራንዮ መርጡለ።
%
አብ በታቦር እመ ኀሠሥከ ዳግማየ ቃል ቃለ 
ኢንረክብ ለከ ይእዜ ዳግሚተ ድንግል ድንግለ።
		-- ዘአፈወርቅ (መምህር ዘአክሱም)
%
በትልመ ገራህቱ ከመ ይረድ
ማየ ነቅዐ አቤል ሞት ዘእምነ እብን ፈልፈለ
አቢብ በዐለ አትክልት ዘለመደ ተክለ
ኀበ ታሕት ወላዕል እንዘ ያንሶሱ ወዐለ፤
ማኅበረ ሕፃናት ድቀተ ዘሙሴ አኅጐለ 
እስመ ወልድ በዓመት ከፈለ።
		-- ዘጥሩነህ (አለቃ ዘቦታ ኪዳነ ምሕረት)
%
ዘካሪያስ አብ ቅድመ አቅልሎታ 
ጾረ ከዊኖቱ ኅቱመ አውሥኦተ ቃል ኢክህለ፤ 
ዘሰ ጽድቀ ማኅፀን ማርያም ሐብለ፤
ኢኮኑ በኢያቅልሎ 
ክቡደ ጾረ ተደንግሎ 
አውሥአነ ቃለ፤ ወበእነተዝ ቃለ አውሥኦ 
በዘሰሎሜ ሰሌዳ ፊደለ ኑፋቄ ተሥዕለ።
ላዕለ ደብርሄ ከዊኖታ ማርያምሃ ድንግለ 
እሳተ መለኮት ዘተዋሐደ ማኅፀነ ማርያም ሐመልማለ 
ይጠይቅ ቀርበ ወኢተአንተለ 
ወልደ ዕንበረም እደ ሰሎሜ ዘተፍዕመ ነበልባል።
		-- ዘዋሴ (አለቃ ዘድንግራ ማርያም)
%
ተሣየጡ ጼወ ገባእተ ታሕቱ ወላዕሉ 
በኅዳጥ ጼው አምጣነ ይትቄሰም ኵሉ።
%
በመካን ሰላም ከመ ንትዋነይ ይደሉ፤ 
ሰላም ርስት እስመ ተከፍለ ለኵሉ።
%
አዝማደ ሱራፊ አክናፍ 
ተወከፍዎ ደርገ ለተክለ ሃይማኖት መፍቀሬ ኵሉ 
ምንት እግር ገደፈከ እንዘ ይብሉ፤ 
አኮኑ ርእይዎ ዘምስለ ዕሥራ ካህናት ወአርባዕቱ ዘላዕሉ።
		-- ዘምስራቅ (አለቃ ዘኤልሻማ) 
%
ጸውዐ ሕማማተ
እመ ሕሊናሁ ፈቀደ መጥዎታ ርእስ ለእሉ
ቃል በጸጋ ዘኢኮነ ብዕሉ፤ 
ቅንዋትሂ ጻድቃን ቀዊመ አእጋር ዘክህሉ 
በሰፊሐ አእዳው ቆሙ ኅበ መስቀሉ 
እስከ ይቤ ተፈጸመ ኵሉ
%
አዳም በትረ ተክህኖ 
እንተ ቅርጸታ በትረ መንግሥት 
እምነ አሐዱ ወፂኣ ማእከሌነ ትሄሉ፤ 
ወተቀሥፈ ባቲ ጸላኢነ ኵሉ።
እመኒ ንኤብስ በታሕተ ሰማይ ዘላዕሉ 
አበሳ ለሞት እንተ ይደሉ
ብነ ህየ ጰራቅሊጦስ ቃሉ 
እንተ ነሥአ ማቴዎስ አምሳሉ።
%
አስቈቀወ ወልድ ዕፄ መቃብር በቃሉ፤
እስመ የመስሎ ዘይትበላዕ ኵሉ።
%
በመልዕልተ አእባን ተሐውር እንዘ ፀብረ ክረምት ትሌሊ
ወልድኪ እንተ የዐቅባ መቅደስኪ ጠሊ 
ኦ ባዕልት እመ ኖላዊ ከሃሊ።
		-- ዘአፈወርቅ ዘውዴ (አለቃ)
%
መጠነ ህላዌየ ኮነ በመጠነ ቆሙ 
ለመጸብሐዊ ዘኬዎስ ዘዐርገ ዲበ ሰግላ 
ጊዜ ረኅቡ ይሴሰይ ነጽሮተ አምላክ አስካላ 
አነ እስመ ኮንክዎሙ በዓለም ኵላ 
ለዐበይተ ጊዜ ከመ ኳሄላ 
ከማሆሙ እኩን ኅበ ኢተውህበኒ ተድላ። 
ልብየሰ አግዓዚት በምክረ ጻድቅ ክፍላ
ታንሶሱ ውስተ ደብር አክሊለ ስብሐት ተቀጺላ፤ 
አምጣነ ምስሌሁ አቀመት ጽንዐ ተፋቅሮ መሐላ 
እንዘ ኑፋቄ ዐረፍተ ጽልዕ ኢይትሐነጽ ማእከላ።
		-- ዘወርቅ አገኘሁ (አለቃ)
%
ክርዳድ ብሂሎተ በልዖ ለዮሴፍ ድንጋሌ
አርዌ ግብጽ ዮሴፍ በልሳነ አይሁድ ስንዳሌ።
		-- ዘገብረ ስላሴ (መምህር ዘኤልያስ) 
%
ተጋብኡ ሕዝብ በቤተ ስሞዖን ባዕል
አምጣን የአምር ስምዖን አስተክቦ ስብእ ወእክል።
		-- ዘደለለ (መሪጌታ ዘዋሸራ)
%
አይሁድ እግዚኣ ኢረሰይዎ ለወልድ አምላክ ልዑል፤
እስመ ምስለ ኖሎት ይውዕል እንዝ ይሰክብ በጎል።
%
ይትወላወል ሰብእ ልበ ፈሪሳዊ ቀሊል
እምጊዜ ልደቱ ኦሪት እስከ ጊዜ ሞቱ ወንጌል።
		-- ዘደስታ (አለቃ) 
%
ፍቱለ ክሣዱ ለይስሐቅ መጥባሕተ አብርሃም ሐብል 
ኮነ ማዕሠሮ ለበግዕ ዘሐቅል
መቃብሪሁ ለዮሴፍ በከመ ኮኖ ለቃል።
		-- ዘገብረ ስላሴ (መምህር ዘኤልያስ)
%
ሰይፍ መስተገብር 
እምተገብሮ አዕረፈ በምድረ ጊዮርጊስ አካል።
ሳብዒተ ዓመተ ኅድገት አኮኑ በዓል።
ወአመ ተፍጻሜት ብህለ ንጉስ ባቢሎን ገድል 
«አኮኑ ሠለስተ ወደይነ ውስተ ነበልባል»፤
ራብዑሰ ገብርኤል አክሊል።
		-- ዘነጋሽ ኀይሉ (አለቃ)
%
ኢመልአ ከመ ትካት
በርደተ መና ዝናም ዐውደ ዘካርያስ እክል 
ፋኑኤል ደመና አኮኑ ቀሊል
ወአመ በናዝሬት ይትገበር ከብካበ መርዓሁ ለቃል
ዑዕፍተ ልብሰ ወርቅ ይእቲ አጽባዕተ ድንግል
ወሥዕርታ ዘሜላት ፍቱል።
		-- ዘወልደማርያም ሀብቴ (አለቃ)
%
ቀለም ዘርአ ብእሲ
እንዘ ኢይቀድም ምንተ በዘፍጡራን ባህል
እምድንግል ጦማረ ብእሲ ተሠገወ ቃል
እንዘ ኢይትረኀው ምንተ ማኅተመ ጦማር ድንግል
እስመ ለሕይወት መጽአ ቃለ ሚካኤል
ዘጸውዖ ገብርኤል አምሳል።
%
አባግዕ በዘነጸራ 
በትረ ሌዋዊ ያዕቆብ በአምሳለ በትር ጥሉል
ተጽሕፈ ቀለመ አርአያ ዘበግዕ ፊደል፤
ወእምዐጽቀ ዝንቱ ነገር ለነሢአ ጽጌ አምሳል
ብሉየ መዋዕል ወለደት ድኅረ መዋዕል 
አረጋዌ ዘርእየት ድንግል
%
ንግረነ ተክለ አሚን
ለእመ አንተሁ ክርስቶስ እማየ ሕይወትከ ገድል፤
ዳግመ ተወልዶ እስመ ስብእ ይክል
ወአመ ተወለጥከ ለነ በርእየተ ኪሩብ አካል
እም ደመና ሰማይ ልብስከ መጽአ ቃል
ስብሐቲሁ ወልድየ ዘይብል።
%
ቀዳሜ ጸጋ
ኅይሉ ለአብ ወጥበቢሁ!
ቤተ ክርስቲያን ቅድስት አሐቲ ትዌድስከ ወትብል
ወልድየ ኅይሉ ወእኁየ ቃል 
ከመኒ እምኄር ባሕርያ ባሕረየ ኂሩትክ ብዕል
ወአካል ጸጋከ ዘእም አካል
ተዘከር ሥጋ ሀብተ መዋዕል
ዘነሣእከ እም ቅድስት ድንግል።
		-- ዘአልታሰብ (አለቃ ዘደብረ ኀይል)
%
በዕለት ዘኢተዐውቀ
እምይባእ ፈርዖን ብሔረ ባዕድ
ቀሊል ውእቱ በስቁረት መርፍዕ ማዕበል
ይኅልፍ ዘምስለ ንዋዩ ብንያም ገመል
ወኵሉ ዘፈትሐ ማኅፀነ ኤርትራ ድንግል
ቅዱስ ውእቱ ለእሥራኤል፤
አምጣነ ህየ ብንያም ወሬዛ በኅይል
ወትእምርቱ ሚካኤል መስቀል።
%
ሰማዕትነ ገላውዴዎስ
ነዳየ ዘመን ወመዋዕል
እንዘ ይረውጽ አልጸቀ እስከ አንቀጸ ቄሣር ገድል
ወተርኅወ ሎቱ ሙባኡ መስቀል
ኅበ ፍርፋረ ሞት ተርፈ ወስቴ መከራ ጥሉል
ዐፃዌ ኆኅት አማኑኤል 
አኮኑ ቀዊሞ በዴዴ አካል
ዘርኅብከ ዘርኅበከ ይብል።
%
ገላውዴዎስ ሊቀ ጉባኤ
አልቦ ዘይብል በጉባኤከ
አልቦ ለጽዮን አሐቲ እምሊቃውንቲሃ ዘይብል
ባዕል ሥጋ ወነዳይ ቃል
ለባዕል ቃል፤ ወሥጋ ነዳየ ቀዋሚ አካል
እስመ ይሰአኖ ስኢነ ኅይል
ወኢይትከሃሎ ግብረ ኢክሂል
ተዋሕዶ ዘቀለም ፈትል።
%
ተሳለቀ
አርዌ ላዕለ አዳም 
አመ እደ ፍትወት ሰፍሐ በምግበ አሐቲ አባል
ከመ ያጽግብ ነፍሶ እምኅርምት አስካል፤
አእዳው ክርስቶስ ፍዳ ተአሰሩ በፈትል 
ተአስረ ሞት በሰናስል፤
ወመልአከ ስሕተት ወረደ ውስተ ግበ ሀጉል 
ሶበ ርእዮ ጥብሉለ በቈጽል።
%
መልክአ ልደትኪ
ማርያም ምስብኢተ ሞአ ሕብረ ፀዳል
እም ብርሃናቲሁ ለሰማይ ልዑል፤
ለበዓለ ዝንቱ ፋሲካ ዘኢቀደሞ አምሳል 
ትሰነቁ ምድረ መሰንቆ ቃል
ባሕርኒ ትዝብጥ ከበሮ ማዕበል
በእዴሁ ለነፋስ ኅያል
%
ጥምቀተ ኢየሱስ መድኀኒነ
መሃይምናን ገዘረ በመጥባሕተ መንገስ ስሑል
ወቤተ ንዴት ሐነጸ በብዕል። 
ጥምቀት ኦሪትስ መንፈቅ አሐቲ አባል
ኢያድኅነት ሕዝበ ለእስራኤል፤
እስመ አርዑታ ክቡድ ወአኮ ቀሊል፤
ወአሥልጦ እምቅኔ ኢትክል።
%
አመ ኮነ ተጋእዞ
አሐዱ ይፈዲ ፍዳ አካሉ
እስመ እመ ሰወረ ዮሴፍ ጽዋዖ በልብሰ ሕሳዌ አምሳል
ብንያምሃ ሐመዮ አሕባል።
ወእንተ ዳዊት ዘርዐ በገረኀተ ሥጋ አካል
ለእመ ትበልዕ ሜልኮል
እንበለ ትትወከፍ ዘራዐ ወሊኮተ ቃል
በንጽሕና ፈደየት ድንግል
		-- ዘያምሮት (አለቃ)
%
በጽዮን በዓልከ
ነዐ ዳዊት! ውስተ ጽዮን
ወመሰንቆከ ኢትርሣዕ እግዚኦ፤ እስመ ዘይእዜ በዓል
ዚአከ ዕፃ ወዚአከ ክፍል
ሐሜተ ሜልኮልኒ ለእመ እፈርህ ትብል
እምአመ ተቀብረት ሜልኮል 
ብዙኅ ውእቱ ኑኀ መዋዕል
ወኪያሁ ኈልቆ ኢንክል።
		-- ዘሀብተ ድንግል (ራቅ ማሰሬ) 
%
እግዚአ ምድረ ግብጽ ዮሴፍ ለእመ አድለወ 
አመ አኀዊሁ አንበረ በመንበረ መንግሥት ክፍል
በመንበረ ታሕት ሰወሮ ለመንበረ ብንያም ላዕል
ታሕታዊሰ ምድረ እለ ነበሩ
ልዑላን አኀወ ዚአሁ ለዮሴፍ ድንግል።
አንተሰ አማኑኤል
ጸረ አድልዎቱ ለዮሴፍ እመ ኀቤክ ቀሊል
ፈቀድከ ከመ ይንበሩ ለምህሮ ሐዳስ ወንጌል
ላዕለ እስራኤል አሕዛብ ወላዕለ አሕዛብ እስራኤል
ወዘፈነውኮ ሕማም ሐዋርያ ሞት ኢይብል
ዝ ቤተ ነዳይ ወዝ ቤተ ባዕል።
		-- ዘሐዲስ ኪዳናት (ቄሰ ገበዝ ዘጽላሎ)
%
ጽውዓነ በዓል ወፅኡ እንዘ ይትባሀሉ
ሥርዐተ ቤቱ ለኔሮን ሥርዐተ ኢይትበሀል፤
ሶበ ለአርድእት ተሠርዐ ማዕደ ሮምያ መስቀል
ሊቀ ካህናት ሕዋሳት አካል
እንዘ ታሕተ ይነብር
ዘይቴሐት እግር እስመ ነበረ በላዕል። 
ዘንተሰ ተዋርዶ ከመ ኢንበል
ተዋርዶ ጳውሎስ አረጋዊ ለተናግሮ አይትከሀል።
እስመ ተጸውዐ ይብላዕ ዘአመ ኔሮን በዓል
ሕፃናት ድኅረ ፀግቡ ትራፈ ሕፃናት ሰይፈ በቀል።
		-- ዘአድማሱ ጀንበሬ (መልአከ ብርሃን)
%
መፍትው ውእቱ አመ ሆሣዕና
ጽኑዕ አነ ድኩም ከመ ይበል
እንዘ በዓለ ክንፍ ኪሩብ ፈረሰ ርእየቱ ጽዱል
በሩጸተ ኃይሉ ለሐንካስ ዕዋል
ጻዊሮ አምላክ ኀይል
ምስለ ተወሳኩ ትስብእት ዘይትፈቀድ ለበዓል።
አይሁድሂ አዝማዲሁ መጠነ ተውህቦሙ ኀይል
አመ ዕለተ ዐርብ ተካየዱ ያንግሥዎ በመስቀል ፤
እስከነ ደምሰሰ ሎሙ በዐስበ ፃማ ቀሊል
ጥንተ ዕዳሆሙ ተናግሮ ዘጽሑፍ በእብነ ሐቅል።
		-- ዘፈንታ ገብርየ ( መልአከ ብርሃን)
%
አኮ በግብር ተጸውዖ ስም 
እመኒ ተሐንጸ አረፍተ ልማድ ቃለ አምሳል
እስመ ኢይሰመይ ላሕመ በበሊዐ ቈጽል
ዘበግብር እንሰሳ ወአርዌ ዘሐቅል
ባሕታዊ ትሩፈ ገድል
ወትሩፈ ገድል መርቅያን ባሕታዌ ኢይትበሀል
ክርስቶስኒ ለእመ ርኅበ እንዘ ውእቱ ባዕል
ነዳየ ባሕርይ ኢይሰመይ እስመ ለኵሉ ዘየአክል፣
እመኒ ሰሐበ አባግዐ ሤጥ በሐብል
ዐሳብ ዘውገ ሰረቅት ኢይትበሀል በወንጌል።
%
መንክር ውእቱ ግብረ ሆሣዕና
እንዘ ዲበ ኪሩብ ይትረአይ ረቂቀ ሣልሳይ አካል
እስመ ተርእየ ግዙፈ በዘፈቀደ ዕዋል።
ዝኒ ፅዋለ አድግ
መካሕ ይቤ በቃሉ ልዑል
በኪሩቤል እትሜሰል
መእመ ንእስኩ አነ ኢይንእስ እምኪሩቤል።
እምክህነትሂ ወእምቅዳሴ አመ ሆሣዕና በአል
ምሁራነ ኦሪት ካህናት ተከልኡ በወንጌል
ዘኢተምህሩ አእባን ግብረ ቅዳሴ በቃል
ተደለዉ ለቅዳሴ እም ይትሀጐል።
%
ህየነተ ሥነ ራሔል ሰይፍ ከዓዊተ ደም
እስከነ ሰብዐቱ ተቀንየ ጊዮርጊስ ኖላዌ ሐቅል።
አምጣነ ጠባብ ሰይፍ ብእሲተ ገድል
አክሊል ለምታ ጊዮርጊስ ባዕል
ወፈትለ አእዳው ትፈትል
ዲበ ዐሠርቱ አህጉር ተሰየም እንዘ ትብል።
ሕያውሂ ትራከበቶ ለርእሰ ጊዮርጊስ ቃል
ዘስማ መግደላዊት ማርያም ሰይፈ በቀል፣
ወትንሣኤሁ ሰበከ መልአከ ብርሃን አክሊል
ዘተፈጥረ በአርምሞ እምነፋስ ወነበልባል።
%
ፍዳ ተባርዮ አግብአ ዲበ ርእሰ ኵሉ
ኖላዌ ርኅራኄ ፍትሕከ አግብኦ ፍዳ ሰብእ ዘይክል፤
እንዘ ዲበ አራት ይነብር መፃጕዓ ደዌ ቀሊል
እስመ ከመ ያጠይቅ ተባርዮ
ነበረት በመልዕልተ ርዕሱ አራቱ አክሊል፤
ወኢይደልወነ አንክሮዝ፤
ርቱዕ ፍትሕከ እስመ ዲበ በእስከ ይትሌዐል።
ኪሩቤልኒ አመ ጾሩከ በዘእንቲአከ ኀይል
አባግዐ ኬፋ አምጣነ ጾርከ ፍዳ ዘጾሩከ ኪሩቤል
ወለእመ መስቀል ተጽዕነ ላዕለ መትከፍከ በቅል
እስመ ተጽዕንከ መልዕልቴሁ ለፈረሰ ሐማ ዕፀ መስቀል።
%
አእዛነ ፈረስ ነዮሙ ሐዋርያቲክ
በዘወሀብኮሙ አንተ ቁመተ ጸጋ አካል 
ወእም አረዳኢከ ደቅ እለ እሞሙ ወንጌል
ነዳይ ሀሎ ወሀሎ ባዕል
አዕልዎ እንዘ ኢትክል
እግዚአብሔር ፀሐይ በኵሉ ዘተአከል
ከመሂ ኢይበሉ ኢሀለወከ አምሳል
በአጻብኢሆሙ ይግሥሥዎ ለምሳሌሆሙ ነበልባል፤
እስመ እምአፃብዕ አዕዋም እለ ውስተ እድ ሐቅል
ቦ ዘይቴሐት ወቦ ዘይትሌዐል።
%
በዘርእ ዘፈነዎ ሰማዕተ ወንጌል ባዕል
ዐምደ ቤት ወዐሊ ተመይጠ በሰብል።
		-- ዘወርቅነህ ዋሲ (መሪጌታ)
%
በዕለተ ነገደ ኤሳው ለንዒወ አርዌ እም ሐቅል 
ነሢኦ በግዐ ዘመርጡል
ቀደመ ያዕቆብ ነሢአ በረከት በክፍል።
ወከዊነ አመት ለድንግል
እንዘ ልበ ድንግል ይንዑ ከዊነ እግዝእት ኃያል
ቀደመ ረጊዘ ከርሣ በመና ስሑል።
		-- ዘገብረ ስላሴ (መምህር ዘኤልያስ) 
%
ተርፈ ሎጥ አሐዱ ቅድመ ቅድመ ይርአይ ኵሎ
ኵነታ ለሰዶም እመ እመ ሀሎ ኢሀሎ።
%
ማሕጼ መርድኡ ለኤልሣዕ ዘኢተረክበ መሰሎ
ለየማነ ብርሃን ዘኤልሣዕ ማሕጼሁ እስመ እንዘ የኅሥሥ ሀሎ።
%
ፈታሕነ ብኪ ኢየሩሳሌም
እስመ እምርኁቅ ኅሠሥኪ ዐቀብተ ሥራይ ኵሎ
ሆሣዕናኪ ክርስቶስ እንዘ በቅሩብኪ ሀሎ።
ወለነገርኪ ክቡደ ኢንብሎ
ሶበ እመጻሕፍት ንሴአሎ
እስመ ዘርዕኪ ነፋስ ወማእረርኪ ዐውሎ።
ለሕሙምኒ አይሁዳዊ ዘደመ አባግዕ አቁሰሎ
እንዘ ኅጢአቱ ከመ ጽቡር በሐራውያ ናስተማስሎ፤
አኮኑ ደዌሁ ኦሪት ዘይትቤቀሎ
ምዕረ ያሐይዎ ወምዕረ ይቀትሎ።
%
እግዚአብሔር አብ  አመ አስተራዮ
ለአብርሃም ወልድ በፈለገ ትንቢት እንዘ ሀሎ
ማርያምሃ ሀገረ አወርሰከ ይቤሎ፤
ወታውኅዝ ሐሊበ ሥጋዌ ዘያጸግብ ኵሎ
ወህገ አምላኩ መዐረ ሴሎ
እም ርእሰ መለኮት ሳኔር ወእም ዔርሞን ተሣህሎ።
ሱራፌልሰ የዐቅብዎ ኅበ ገነተ ወልድ ተሰቅሎ
ኢይግባእ ዕጉለ አርዌ ይሁዳ በተሀብሎ፤
ወለሥጋ ድንግል ኢዮብ በደመና መንፈስ ወዐውሎ
ገብርኤል ከመ አምላኩ እግዚአብሔር ተሰአሎ።
%
እክለ አበሳሃ ለሔዋን
ከመ ተርእየ ኢኮነ በገራህተ ኤዶም ቅድመ፤
ዝናመ ተሰቅሎ አምላክ እስመ በመስቀል ቆመ፤
ዝኒ መስቀል ነገረ ጽድቁ ትሩፍ ለአረጋዊ ፈጸመ።
%
አብርሃም ወይሁዳ
ዐስበ ኖላዊሆሙ ኢያትረፉ፤
አኮኑ ትጉህ ኖላዊ በአባግዒሁ ዘደክመ
አውፅአ ሠላሳ ወአቀመ ላሕመ፤
እምዝኒ ኢይርአይ ኖላዊ ዘአባግሁ ሕሰመ
በአንፃረ ላሕም እምድኅረ ቆመ
አፍራሰ እሳት ሎጥ በእግሩ ቀደመ፤
ወነነዌ እሳተ ለጐመ።
%
ኖላዊነ ፋሲለደስ 
እስኩ ኢትኑም በወርኀ ጸብእ
እመ በወርኃ ጸብእ ደቀሰ ናዝራዊ ሰረቅተ አምጽኦ ድካመ
እስመ ጸጉረ ርእሱ ላጸይዎ ቅድመ፤
ወለዘአብዝኅ ሳኦል አግዓዚ ንዋመ አግብርት ጥዑመ
ሰራቂ ይቅትሎ አስተሐመመ
ወጊዜ ተግባሩ አምላክ ሰረቀ ዐፅመ 
እምገበሁ ለአዳም ዘኖመ።
%
መጽሐፈ ሕማም ጸሐፈ በአጸብዒሁ
ገብረ መርዓዌ ሕግ ሊቅ እንተ መነነ ዓለመ፤
ወመጽሐፈ ሕማም ውእቱ ጊዜ ተርጎመ
ቅዱሳን አእጋሪሁ
በበፍኖቶሙ አስቆቀው ደመ፤
አኮኑ ኢተፈጸመ
ሥርዓተ ዓለም ከብካቡ ብእሲ እስከ ተደመ።
ዕፄያትሂ ደቂቀ ቤቱ እለ ኀደጉ ንዋመ
ለመጽሐፈ ሕማም አንበብዎ ልሳኖሙ እስከ ደክመ፤
ገብረ መርዓዌ ሕግ ሊቅ እስመ በማእከሎሙ ቆመ
ይስማዕ ሥቃያተ ንባበ ወቀለመ።
%
መካናት አጽዋም እመ ኢይሬእያ ደመ
ተርፈ በከዊነ ዐፅም ባሕታዊ ዘደክመ።
%
ዕለተ ስቅለቱ ለወልድ ባሕታዊ ዘሱባዔሁ ፈጸመ
ውስተ ቤተ ጸሎት ወፅአ እንዘ ይከውን ጸሊመ፤
አምጣነ በሰጊድ ወጾም እንበለ መጠን ደክመ፤
ወእምነ ርኁቅ መጽኡ ይሰአልዎ ከዋክብተ ሰማይ ሕልመ።
%
በገራህተ አብርሃም ቃል አመ ተዘርዐ ፍጹመ
ሥጋ ማርያም በቈለ ወለምለመ
መለኮት እንተ ያረዊ ዘገራህተ አብርሃም ትልመ
ላዕሌሁ አምጣነ ዘንመ
ወባሕርየ ሥጋ ጸገየ አሜሃ ጽጌ ተዋሕዶ አዳመ
ወትስብእተ ፍሬ አካላት ፈረየ ዳግመ።
		-- ዘወልደ ኢየሱስ (ሊቀ ጠበብት ዘመንበረ መንግስት)
%
ኢይሜህር ስምዖን ደቂቀ ቤቱ ኵሎሙ።
ባዕል ስሞኦን እስመ ለመደ ብርኮሙ።
%
አቅርንተ ብሂል ወብሂል
ወልደ ዮሴፍ ቃል ወብእሲተ ዮሴፍ እሙ
አሥረጹ አእዱገ ዜና መጻሕፍት ኵሎሙ
ኢብሂል እክለ አርድእተ ሰላም ቀሰሙ፤
አኮኑ አውፅኡ እም ድንግል እሞሙ
ሠርዌ ሞት ለአይሁድ ብዕሎሙ።
		-- ዘገብረ ሥላሴ (መምህር ዘኤልያስ)
%
ሕሙም ገብረ መርዓዊ
እዴሁ ይነፍሕ እንበለ ዕፅ፤
ህየንተ ነዳዲ እሳት ደዌሁ አምጣነ ኮኖ ቀዲሙ
ወህየንታ ዕፅ እስመ ኮነ ዐፅሙ።
ዓዲ ይሰብክ ምስሌሁ ዘያነቅሖ ሕማሙ፤
ባሕቲቶ ኢይኩን ጊዜ ንዋሙ
እስመ በየማኑ ወበፀጋሙ
አኃዊሁ ዕፄያት ቆሙ።
%
አኅዘ ጥበ እሙ
ወጠበወ ሙሴ ሐሊበ ማይ
በትእዛዝከ አምላክ ሐፃኒ ከመ ኢይትከዐው ደሙ፤
እስመ አጥባቲሃ አኅደገቶ እሙ
ወኢይረክቦ ሕሰም ለሙሴ እንዘ ወልደ ማይ ስሙ፤
ሰብአ ግብጽ በማይ አመ ተሰጥሙ
እሰመ በየማኑ ወበፀጋሙ
አኀዊሁ ቀላያት ቆሙ።
%
ለብእሲ ፅሙዕ ኢያረውዮ
ቍሪረ ማየ እመ ይሰቲ በሕልሙ፤
ወኢይባልሖ እምጽምዕ ለሐሊበ ዕጎልት ጣዕሙ
ልምላሜ  ጕርዔሁ ያየብስ ዳዕሙ
ከማሃ ተድላ ዓለሙ
ዘኢረከባ ይቴክዝ ወዘረከባ ይጻሙ።
እምዝኒ መንገለ ዝኒ ለለጌሠሙ ወዓሙ
ትትፋለስ ለለጊዜ ወለዐርካኒሃ ተኀድጎሙ፤
በእንተ ዝኒ ሐነጸ ሀገረ ነፍሱ በደሙ
ተክለ ሃይማኖት አንበሳ መስዕ ዘደብረ ሊባኖስ ክፍለ ገዳሙ፤
ወበቅድመ አምላክ ትቁም አስተሰነዐላ ለዐፅሙ
ተክለ ሃይማኖት አንበሳ መስዕ ዘደብረ ሊባኖስ ክፍለ ገዳሙ።
%
ኦአንትሙ ደቂቀ አብርሃ
ለቃላቲክሙ አነ ኢመጻእኩ እሥዐሮሙ፤
ወንጌለ መንግሥት ዘይቤ ከመ እፈጽም ዳዕሙ
ወኅዳጠ ሕገ ተፋቅሮ ጸሐፍኩ ለክሙ
ከመ ትነስሑ ኵልክሙ
አምጣነ ይእቲ ፍቅር ነያ ማእከሌክሙ።
ይቤሎሙሂ እግዚአነ ለሰብእ ዓለም ዘሐሙ
ሰዱሰ መዋዕለ ተገበሩ ግብረክሙ፤
ወአመ ሳብዕት ዕለት ለኅሩያኒሁ ኵሎሙ
ዕለተ ሰንበት ምድረ ዋልድባ ዕረፍተ ትኩንክሙ።
		-- ገዛኸኝ (ግራጌታ ዘመርጡለ ማርያም)
%
ኢትዮጵያ ዐባይ እምኢትዮጵያ
በጦማረ ወይሌ ወላህ ዘደመ ዕጉስታር ቀለሙ
መስቆቅዋተ ግብጽ ጸውዒ ከመ ይብክያ በስሙ
ለወልደ ጊዮርጊስ ፍትወ ሥን
ዐርዘ ሊባኖስ ዘይመስል ቆሙ፤
ወወራዙትሂ ኢያርምሙ፤
እስመ ዜና ሞቱ ተሰምዐ ቅድመ ይትአመር ሕማሙ።
ኅድጊሰ ነባብያነ እለ ሀብተ ንባብ ቦሙ
አንብዐ ሰቆቃው ዘኤርምያስ እስከነ አእባን ያዘንሙ
በወይሌ ወላህ ይትራድእዋ ለእሙ
ፆፍ በሰማይ ወአርዌ ውስተ ገዳሙ።
%
ኦ አርድእት መስተጋድላን 
ጥቡዕ ልብየ ወጥቡዕ ልብክሙ፤
ለሠናየ ፍሬ ማእረና ገድለ ዚአክሙ
እም ጉባኤ ቃና ደብረ ሴኬም
እስመ ቄሐ ምስጢረ ልቡና ቀንሞስ ለክሙ፤
ወእንዘ ጥበብ አክሊልክሙ 
አምጣነ ባዝግና ዘወርቅ ምስጢረ መወድስ ሠርጎክሙ።
በወርኅሂ ወከዋክብት ዘተመሰልክሙ
ኪያያ ታበርሁ ወአበርህ ኪያክሙ፣
ወእንበለ ደዌ ፅኑዕ ብርሃነ ትንሣኤ ቀዲው
እግዚአብሔር መወድስ ያብጽሐኒ ያብጽሕክሙ።
		-- ዘጥበቡ ካሣ (መሪጌታ ዘቦገና ግራር ኢየሱስ)
%
መዓልተ በደመና ለሐወርተ ግላ መርሖሙ 
ኪዳነ መሐላ ሚካኤል ሊቆሙ።
%
ሐና ትትፌሣሕ በዘተጸውዐ ስማ፤
ድራረ ምሴት ትሕድስተ እስመ ረከበት በጻማ።
		-- ዘጌታሁን (አለቃ ዘሞጣ ጊዮርጊስ)
%
ትግህት ይእቲ አካለ ጊዮርጊስ ዘማ
እስመ ኀበ ዕፅ ወፈረት ግብረ ማሕረጽ ፈጺማ።
		-- ዘገላነሽ ሐዲስ (እማሆይ ዘጽላሎ አማኑኤል)
%
ምክዕቢተ ክብር ክፍሎሙ ለእለ ተቀንዮ
ውስተ ዐፀደ ወይን ጾም እንዘ ይጸንሑ ፍሬ ጾማ፡ 
እስመ በየማና ጸሎት ወተፋቅሮ ፀጋማ
እሉ ኵሎሙ ይትጌበርዋ
ይፍድዮሙ ዲናራተ ጽድቅ ሞገሰ ወግርማ
መጋቤ ጻድቃን በበስድሳ
ለእንጦንዮስ በቆብዕ ወለመቃርዮስ በአስኬማ።
አድለውነሰ ዘበአድልዎ አዕይንተ ልብነ ጸልማ 
ለዘቅብዐ ላሕም ያበርሆ ሲሳየ ዕለትነ ገጸ ዘማ
ኤልያስሰ ኢይቁም ውስተ ሐውዘ ዓለም ፍጽማ
ኀበ ደብረ ቀርሜሎስ ከመ ጐየ ጐየ ኀበ ራማ።
		-- ዘዘገየ (ሊቀ ኅሩያን ዘደብረ መዊእ) 
%
ኢያሱ ኃይልከ ዘተጋድሎ ሱላሜ
ቅጽረ ኑፋቄ ነሰተ ወልደ ኢየሉጣ ዘሮሜ።
%
ተኃሠሡ ሳዶቅ ወብእሲቱ ብዕለ ዘኀደጉ ዕድሜ
አምጣነ በሕፃን በጽሖሙ ተጽናሰ ዕፀው ልምላሜ፡
%
ሥጋ ዳግማዊ አዳም 
ዘምድረ ለብሰ አሕጸረ ሰዓተ እድሜ
ወአስተርአየ ገሃደ በቅድመ ማርያም ወሰሎሜ፤
ጥንተ ነገሩ ሕማመ ኀዲገነ ንብዳሕ ኅበ ትንሣኤሁ ፍጻሜ 
%
ዐቀበ ጸዊረ ወሀቢ ዘኤልያስ ዕድሜ
ዐርገት ዮሴፍ ዘይትልዋ ሰሎሜ።
		-- ዘገብረ ሥላሴ (መምህር ዘኤልያስ)
%
ሰመይናከ ታቦር መምህረ ዳዊት ሥዩም፤ 
ድኅረ አንበባ ዳዊት እስመ ተርጎምካ ለዮም።
%
ዕፄ ምድር ሔዋን ትረድኦ ለገብረ መርዓዊ አዳም
እስመ እምገቦሁ ሐዳስ ፈጠራ ጥበበ አምላክ ሕማም።
%
	ዘአምላኪየስ
እፎ ወረደ በላዕለ ቶማስ ገዳም
አድግ ዘኢያገምሮ ተመትሮ ዝናም
እስከ ሥረዊሁ ተመልሑ በማዕበለ ሰይፍ ደም!
%
ለመስተጋድላን በሕጎሙ
አምጣነ ተጋደሉ ገድለ መርዓተ ዘንበሪ ዓለም 
ኢወደሰቶሙ ለያፌት ወሴም
እስመ ለጊዮርጊስሰ ሲሩያ ኵለንታ በደም 
ገዳሙ ወምድሩ ለስም
ትዌድሶ መርዓት ወትብሎ ወልድ እኁየ ቃልከ አዳም።
%
ማየ አይኅ ተጋድሎ
አመ እንበለ አቅም ዘንመ ውስተ ደብረ መዊዕ ዓለም 
ጠፍዐ ዘርኡ ለሰማዕት አዳም፤
ወእንዘ በአፍኣ የአርር ተቅራመ ሥጋ ወዐፅም 
ኢተመይጠ ቋፅ ኅበ ኖኅ ገዳም
እስከ ነትገ ማየ አይኅ ደም።
%
እመ አቤል ቀዳማዊ
መቃብር ትበኪ ወተኃዝን
አምጣነ ላቲ ኢኮኑ ውሉዳ ሕዋሳቲሃ ለእም
ወተርፋ ትኩዛኒሆሙ ዕፄያት አዕዋም። 
ባሕቱ ትትፌሣሕ ደመና ወላዲተ ንጹሕ ዝናም፤ 
አኮኑ ረከበት እንበለ ዓቅም
ሀብተ መላእክት ድንግለ ክፍለ ኖኅ ወሴም
እምኔሃ ለዛቲ ዓለም።
		-- ዘክንፉ (አለቃ ዘራጉኤል)
%
ይቤሉ ማዕበላት 
ንዑ ንረድ ኀበ ፈርዖን 
ወንክዐው ማየ ነገረ ሰብአ ግብጽ ዓለም
ይትሐጸባ ሠረገላቲሁ አዋልድ በደም።
ወድኅረ እማኅተም ወዕአ በኀይሉ ፈረሰ ፈርዖን ጸሊም 
ተመይጠ ይግባእ ኀበ ማኅተም
አምጣነ በኅሳል ነፋስ ወማዕበል ልጓም 
ይመይጦ እደ ሞት ግሩም።
		-- ዘፈቃዴ (አቶ)
%
ኅድግዎ ወመንንዎ
ለአጼ ምኒልክ ዓለመ ሥጋ
ደዌ ወሞት ውሉደ ቀዳማይ አዳም!
ወኢትበልዎ ለመሬት ጌሠም
አምጣነ ምኒልክ ንጉሥ በዊዐ ገነት ዳግም
በደሮ ለሄኖክ ዘይቀድም
አመ ወሰዶ መንፈስ መንገለ ገዳም
ወአንበሮ በሐዲስ ዓለም።
		-- ዘበሻህ (አለቃ ዘራጉኤል) 
%
መቃብር ድኅረ አሰረ 
ዘጸሐፈ ሞት ልሳነ ሰብእ 
ኢይተረጉማ እምድኅረ ወኢያነብባ እምቅድም፤
ጥቀ እስመ ተገድፈቶ ማርያማ ቀለም
ወድኅረ ቀረፁ ደርገ ብርዐ ቤተ ኤልያስ ዮም
በሰሌዳ አልዓዛር መተርጉም
ማርያምሃ ጸሐፉ ደመናት አዕዋም
ያንብብዋ በኵሉ ዓለም።
		-- ዘነቅዐ ጥበብ (አለቃ)
%
አፋሁ ለሰብእ ቀታሌ ርእሱ 
እስመ በዘአርመመ አፍ ኢይበውዕ ዕፄ ገዳም
ዝኒ ሐሰት ከመ ኢንበል ዮም
መካህ ወልደ ጌራ
ለእመ ሴረዮ በጽርፈት ደም
ለዳዊት ልብሰ ሕማም
ላዕለ ሰሎሞን በቈለ አሜከላ ዳዊት ቂም።
ተቀትለሂ ግብረ ሳኦል በፍትሐ ዳዊት ስዩም
ገዘምኩ እመ ይቤ እንዘ ኪያሁ ኢይግዝም፤
አመኒ አፋሁ ነበበ ሃይማኖት ኬፋ በሮም
ለፋሲለደስ ረሲዓን ሰሐብዎ በልጓም።
%
በኢትዮጵያ ሰማዕነ ጽዕለት ሞዓብ
ኅበ ኮነት ሞዓብ ዕጐልተ ሠላስ አክራም፤ 
እንዝ ዓዲሁ ማዕረር ኅልቀተ ዓለም
አኮኑ ተረክቡ እንበለ ጊዜ
ክርዳድ ጸላኢ ወዘሦክ ተቅራም
በኢትዮጰያ ገራህተ ደም።
ወእፎ አርመመ ኖላዌ አባግዕ ወላህም
አባግዒሁ እንዘ ይዘሩ ማዕከለ ተኩላት ዘሮም 
ወእንዘ አኮ ኖላዌ ክልኤ ዕጓላተ ወርቅ ኢዮርብዓም
ባሕቱ ኖላዊ ይመስል እንተ ኢይሬኢ ዮም
አባግዒሁ እንዘ ይርዒ ወእንዘ ንቁሐ ይነውም።
		-- ዘአካለ ወልድ (መምህር)
%
ሰላም አልብነ ምስለ ሰብአ ሮሜ
ወለሰብአ ሮሜ ምስሌነ ኢሀለዎሙ ሰላም፤
ኢየሱስ ክርስቶስ ዘመደ ሥጋ ወዐፅም።
እስመ ከተረነ ደምከ ቀለም
ኦ ዘትሠይም
ቀስተ ሕይወታ ለነፍስ በደመና ገቦ ንዝኅተ ደም።
አንተሰ ታስተዴሉ በውስተ ዛቲ ዓለም
ኪያሆሙ ለጥዒና ወኪያነ ለሕማም፤
ወእንዘ እም ጥንተነ ጴጥሮስ በተዓድዎ ሕግ ፍጹም
ለዘተፃብዐከ ንፃብዖ ወለዘተቃወመከ ንትቃወም።
%
ትእምርተ ባሕርዩ ኅቡእ በሰውሮ ግብሩ
አርአየነ ለነ ሆሣዕና ዳዊት ዓለም፤
እስመ ገጸ ሙታን ከደነ በልብስ ሕያዋን ንዋም
አመኒ ሰረቀ ሕዝበ ዮሴፍ
ወቅብዐ መንግሥቱ ለዳዊት ሥዩም
በእደ ሙሴ ወሳሙኤል
በአንጽሖ ፍርሃት ከዐወ ንጹሐ ደመ ላሕም።
ወቀበረ በኢያእምሮ መቃብሩ ሥጋ ወዓፅም
መቃብረ አልዓዛር እንተ ሞተ በሕማመ አቤል
ወአዳም፤
ወርስሐተ ፅንስ ያንጽሕ በማየ ዘለፋ ዝናም
ተፋቅሮ ልብሰ አንስት ሠወራ ለማርያም።
		-- ዘወልደ አብ (አለቃ)
%
ኢይበውእ ማይ ውሳጤ አፉሁ 
ለዘ ኢይበውእ ሰብእ ውሳጤ አፋሁ ቀለም
ኀበ አእመረ ጥበበ ኢያእምሮ ጥበብ ፍጹም
ወያሰቲ ወይነ ለለዕለቱ
እንበለ መሥፈርት ወኅዳጥ ዓቅም
እስከነ ያተርፍ ለጌሠም
ወያሰጥም ቀላይ ዘአቤሜሌክ ንዋም።
ሊተሰ ለዘአልብየ ንዋየ ኃላፊ ዓለም
በሰትየ ቈሪር ማየ ፈለግ ኢይትዔረየኒ ሰሊሆም፤
ወእም አፋየ ርኁቅ ወይነ ቤተ ባዕል ጥዑም
ከመ ላህበ ነድ እም አስሐትያ ወከመ ፅዕዳዌ እምነደም።
%
በእመተ መልአክ መጠነ ቆመ ድንግልና 
መጠነ መልአክ ታእምር እደ የማነ አብ ማርያም
ዘኢገሠሣ ልማድ እደ ሜልኮል ፀጋም፤
ወከመ ኢትቅርፅ ዘበቈለ
ሥዕርተ ኑኃ ለወላድ ጽሕም
በመቅረፀ ሜልኮል እመ ሕልም
በመሥፈርተ ወላድ ሠፈረት ወሊዶተ ቃል ጽንፈ ዓለም።
ነገራኒ በስምዐ ክልኤ/ከመ ይቁም
ሰማይ ድንግልና ወምድር ከዊነ እም
በእደ አሐቲ ድንግል ለእመ ተስሕቡ ዮም
አርመመ ዳንኤል ወርዕደ ዕንባቆም።
		-- ዘዶሪ (አለቃ ዘጨለቆት ሥላሴ)
%
ሕንፃ ደብረ ብርሃን ማኅሌት ዘኢትዮጵያ
በስቡሕ ተወጥነ ወሐልቀ በሰላም፤
ወድኅረ ሕንጻ ዝ ዘመን አምላከ አዳም
ለጴጥሮስ ጠፈረ ቅድምና ይቤሎ በአቅም 
ሑር እምድኅሬየ
እስመ ኮንከ አንተ ማዕቀፍየ ዘቅድም።
ለትዕማርሂ ጠፈረ ሕንጻ ዘተሤረየት በደም
በፍኖት ተበአሳ ዐይነ ብእሲ አቤሴሎም፤
እስመ በምኒልክ ቅድመ ወበኢያሱ ዳግም
እግዚአብሔር ደብረ ብርሃን ዐቢይ ዘለዓለም።
		-- ዘምንደስይል (ደብተራ)
%
አሕሰምከ ሞት ሰራቂ አንተ አልብከ ንዋም
ዘኅለፈሰ ኅለፈ አምኃ ኢየሱስ ግሩም
እንከሰ ኢትስርቅ ወኢትድግም
ቴዎድሮስሃ መሥዋዕት ዘቤተ ልሔም
እስመ ቦቱ ይድኅን ዓለም።
%
ይሥርዎ ግብተ አፈ ጳውሎስ ረገሞ 
ዘጉንዱይ ዘመን ኢአደሞ
ለነሀቤ ብሩር እስክንድሮስ ፈድፋደ ዘተቃወሞ
በምሳሌ ነገር አስተሐሚሞ።
ልብነ ድንግልኒ መከረ በወልዱ ከመ ይኰንን ዓለሞ
ወለአበ ደም ዘያገብእ ደሞ።

አሰረ ንጉስ

ቤተ ክርስቲያን ይብለኪ ይእዜ መልአከ ረድኤት ቀዊሞ
ተሠርገዊ ጽድቀ ወተከደኒ ሰላሞ፤
አንቲኒ ዐባይ መቅደሰ ዳሞ
ርእሰ አድባራት ኩኒ ጸዊረኪ ዐፅሞ
እስከ ኵሉ ይነቅህ ነዊሞ።
%
ሕፁየ መንግሥት ቶማስ
ውስተ ቤተ ጸሎት ምትረት በአሌልዮ ገይሠ
እለ ተኀጉሉ አአዱገ እንዘ ይተግህ ኀሠሠ፤
አኮኑ አእመረ እንዘ አእዱጊሁ የኀሥሥ ከመ ወልደ ቂስ ነግሠ።
		-- ዘአድማሱ ጀንበሬ (መልአከ ብርሃን)
%
ለትድምርት ወተሌልዮ
እለ ብክሙ ሥርዓት ፊደላቲን ሠወሰ
ዘበልየ ሕንፃ ቤትክሙ ለባዊ ሐደሰ፤
እስመ እመ በግፍዕ አሐዱ ቤተ ካልኡ ወረሰ
ወእምነ ቤት እመ ተፋለሰ
ምስጢራት ያነሥኡ ባዕሰ።
%
በፍናው አርባዕቱ
ይቤ መልአክ ዐቃቤ ርእሱ
ላዕለ መንኖ እክል ወማይ ክልኤቱ እስመ ገብረ ሕይወት ሐደሰ 
መንኖ ዐራዝ መንክረ ሣልሰ፤
ወራብው ዕፁብ ነገር ለቀራንብቲሁ ድቃሰ
ከመ እለ ኪሩቤል ኢኀሠሠ፤
እመ ለብሰ ሥጋ ወእመ ኢለብሰ
ክዋኔሁ ኢየአምር አንሰ።
%
ተቀብረ መቃብር
ወሞተ ሞተ በቅድመ ዕዝራ፤
ድኅረ እሙታን ተንሥአ ባሕቱ ሞተ አልዓዛር ዘንእሰ
አስተርእየ ለሰማዕተ ልዳ ጊዜያተ ሥልሰ።
ወሶበ ለዝ ሰማዕት ነጋሢ ዐቃቤ ሥራይ ኀሠሠ
እም ሕይወት ደዌሁ ኢተፈወሰ፤
ወብሔረ ሕይወት ኤልያስ ዐፅሙ ፈለሰ
ተፅዒኖ ዘእሳት አፍራሰ።
%
ሆሣዕና ዳዊት ተቀብዐ ለአብርሆ ገጽ
ቅብዐ ተጸፍዖ በእድ ወፀሐየ ቀትር ኢኀሠሠ፤
እስመ አንጸረ ዕፅ ቆመ እንዘ የኀድግ አልባሰ፤
እመኒ ሠዐረ ሕገ መዋቲ
ብዕል ዘከይሲ እንዘ ባዕድ ወረሰ
ወብዕለ ዘብእሲ
መጽሐፈ ዕዳሁ ቀኖተ በኪደተ እግሩ እስመ ደምሰሰ።
ሥርዓትሂ ዘአናንያ ወዘአኀዊሁ ፈለሰ፤
በጥንተ ቅዳሴ ዘኢነበረ እብነ ቢታንያ እስመ ቀደሰ፤
ባሕቱ ረከበ በኀበ እግዚኡ ሞገሰ 
ተረፈ ንባብ ምግበ ዕለቱ እስመ ለጌሠም ኢያግኀሠ።
%
አንስተ ገሊላ ብክያ በወሊዶትክን ሮሰ
አርዌ ገሊላ ሄሮድስ እም አመ ነግሠ
ከመ ይብላዕ ሕፃናተ ዘአመ ፈርዖን አግኀሠ፤
ወአመ ምክረ ሞት አስተኀየሰ 
እምነ ድንግል ትኄይስ ኀቤሁ እስመ ረከበት ሞገሰ
ሚልኮል በኢወሊዶታ ሕፃነ ንኡሰ።

አሠረ ንጉሥ

በወርኀ ምኒልክ ሰላም ዘአግበርክሙ መጥባሕተክሙ ማኅረሰ
ኵናተ ሐራ ግበሩ ይእዜ ማዕጸደክሙ ሐዲሰ 
ማእረሩ ለዔሳው እምድኅረ የብሰ
ሐመልማለ ገመል ኢያውፅእ ወጽጌ ፈረሰ
በአትልዎ ዘነበ ወርእሰ
%
አይቴ ሀለው እለ ይቤሉ
ላዕለ ደብረ ወኽኒ ስቅልዎ ለሰብእናከ ኢያሱ?
ወእለ ፈቃዱ ካልአ ያንግሡ?
ይምጽኡኬ! ይርአዩ በዐፀደ መንግሥት እንዘ ታንሶሱ
ዳጋ ትብለከ ደብረ መቅደሱ
ለእስጢፋኖስ ሰማዕት ዘጶደሬ አእባን ልብሱ
ዳጋ ትብለከ ደብረ መቅደሱ።
%
ከንቶ ፃመው እለ የሐንጹ
እመ ኢሐነጸ ቤተ እግዚአብሔር ለርእሱ
እመኒ ርስቶሙ በኵናቶሙ ወረሱ
ውስተ ፍናቶሙ ፍጡነ ሐንከሱ።
ዝንቁሰ ፍሬ ከርሡ
ለመፍቀሬ ካህናት ዳዊት መፍቀሬ ካህናት ኢያሱ
ምንንተ ከመ ዕፄ ዘይሬስያ ለነፍሱ
ሐነጸ ወሣረረ በስመ ሥላሴ ቤተ መቅደሱ፤
ባሕቱ ለዝንቱ ንጉሥ ድኅረ ተፈጸመ ንግሱ
እም እለ የሐይዉ ካህናት እለ ይመውቱ ይኄይሱ።
%
በትረ ገቢረ ኀይል ኅቡረ ለእመ አንሥኡ
ኢያሱ ነቢይ ወሕዝቅያስ ዘኢይሔሱ 
እፎኑ እምኮነት ፀሐየ ጸዋሚ እም ንእሱ!
አኮኑ ትቀውም በትእዛዙ
ለነቢይ እንተ አኀዊሁ ምድረ ርስት ወረሱ
ወአክሊለ ብርሃን ተቀጺላ
በትእዛዘ ሕዝቅያስ ሊቅ ዲበ ገጸ ሰማይ እስመ ታንሶሱ።
ባሕቱ ገቢረ ኃይል እመ ኅቡረ ኀሠሡ
ኢያሱ በገባዖን ወሕዝቅያስ በመቅደሱ
ለሊሁ ራጉኤል እምገብረ ለአርእዮተ ክብር እምልብሱ
ሚጠተ ፀሐይ ለሕዝቅያስ ወቁመተ ፀሐይ ለኢያሱ
%
ስቁል ዐይንየ ዲበ ዐይኑ ኵሉ፤
እንዘ ላዕለ ምውት አነ ወታሕተ ሕያዋን አንሶሱ
አምጣነ አልቦ ከማየ ዘያቴሕታ ለርእሱ
እም እለ አዝማነ ቀደሙኒ
ወእለ አዝማነ እንኔየ ንእሱ።
ዓዲ ጊዜ ተጽናሱ
ዘይትዔረየኒ አልቦ ዘበሥጋዊት ማኅሠሡ፤
ይትርፍሰ ፍጥረተ ሰብእ ዘያከብራ ለነፍሱ
ዕፀው ወአዕዋፍ እምኔየ ይኄይሱ
እንዘ ኢይዘርእ ዖፍ እስመ ይመልዓ ለከርሡ
ወዕፀው በበዓመት እንዘ ኢየዐንሙ ይለብሱ።
%
በምንት ቆመት ድንግለ ሙሴ ወዮሳ?
ሰማይ ወምድር እስመ ሀለው በከርሣ
%
ኢኮነት ምሳሌሃ 
ዐጽቀ አቤሜሌክ ለድንግል፤
እስመ ዘአቤሜሌክ ዕፅ ዐቃቢተ ርእሱ እንሰሳ
በከየት ብካያተ ደም ክራማተ ስድሳ።
ባሕቱ ድንግል ንጽሕተ ኵሉ አበሳ 
ኢርእየት ደመ እም ቅድመ ፅንሳ፤ 
እስከ አመ ወለደት ወልደ ፍሬ ከርሣ
ዐቃቢሁ እመኒ ለርእሳ።
		-- ዘገብረ ሥላሴ (መምህር ዘኤልያስ) 
%
ኢየሱስ ክርስቶስ ፈትለ ሜላት
ዘቀጥቀጡከ በዓርብ ጠበብተ እስራኤል ስሳ
ወሐዋርያዊት ዕፅ ዘፆረተከ በከርሣ!
ሐጸቡከ ሕዝብ በቅንዋት
ማያተ ሀልዎ በብዙኅ ኀሠሣ፤ 
ወዳግመ ወሀቡከ
ለዋዕየ ፀሃይ ጽኑዕ ሞተ እለ አቤል ወአቢሳ።
ድኅረሂ አመ ወፈርከ ምድረ አርባዕቱ እንሳስ
ኀይልከ ባሕታዊ ተፅዕነ በአንበሳ፤ 
ስቅለተከ ሂ ዘመነ ለአውጽኦ መጥቅዕ አበሳ 
ካህን አስቆሮታዊ ገደፈ በሠላሳ
%
እፎኑመ መልአ ይሁዳ ውስተ ልብከ አበሳ 
በዓለ መካልይ ትሢጥ በሤጠ ዮሴፍ ሠላሳ!
አምጣነ አኮ ሥርዐት ሤጠ ትንንያ ለዓሣ፤ 
ወአኮ ልማድ ሤጠ ጣዕዋ ለዘየዐብዮ እንስሳ 
%
አመ በዐለ ሞት ገብረ መልአከ ሐሰት ለአበሳ 
ኢረከበት ሲአል መርዓተ ብዙኅ ኀሠሣ
ቅብዐ ኀጥአን ሞተ ከመ ትቅብዖ ለርእሳ
ሤጠ ደመ ወልድ ቅብዕ እስመ ኮነ በሠላሳ።
%
መቅድመ ተአምር በታቦር አመ አንበቡ ሥላሴ
ይስማዕ ነቢሮ እንተ ደክመ ሙሴ
እስመ ቆመ ጴጥሮስ ለአብጽሖ ፍርሃት ቅዳሴ።
		-- ዘመርሐ ጽድቅ (ግራ ጌታ)
%
ብርሃና ለገጽ እንዘ ጽልመታ ለልብስ 
ቅብዐ ላሕም ዝኒ ደመ ወልድ ቅዱስ
ደዌሃ ውእቱ ለሥጋ እንዘ መድኃኒታ ለነፍስ።
		-- ዘገብረ ስላሴ (መምህር ዘኤሊያስ)
%
ጠለ ደመና ዘከርም
ወዘርዐ ሐረስት ሀወለ እሉሰ ወርኃ የብስ
ወዘርዐ ሐረስት ሐወዘ ኅበ ቦሙ ግብረ ባእስ፤
ዘኒ ዘፈትሐ በማኅተመ ጥበብ ይትዋነይ ምስለ ሰሎሞን ንጉስ።
		-- ዘገብረ ሥላሴ (መምህር ዘኤልያስ)
%
ግዘፈ ሥጋ በእክል
ወግዘፈ ነፍስ በጾም አምጣነ ሥጋ ጽኑስ
ኢይቀውም ምንተ እንበለ መብልዕ ሐዲስ
ወእንበለ ጾም ብዙኅ አልባቲ በቁዔት ለባሕታዊት ነፍስ።
		-- ዘእሼቴ (መልአከ ገነት)
%
ተክለ ሃይማኖት ነጋዴ ባሕር
ንስቲተ ወርቀ ስብሐተ ሥጋ ወነፍስ
በዋሕድ እግሩ አትረፈ ለልብስ፤
ወይቤ በቃል መከየደ እግሩ ቀሲስ 
ስብሐት ይደሉ ለሥሉስ ቅዱስ
እንዘ ሀሎ በሰማይ መቅደስ።
		-- ዘክንፉ (አለቃ ዘራጉኤል)
%
ወሀበ ፀባሕተ ወርቅ
ለዘነግሠ ፈትል ውስተ ገሊላ 
አጽባዕተ ድንግል አምላክ ርእዮ መልክአ ዲናር ንጉስ
ዘተጽሕፈ በሕልቀተ ስሙ ለቄሣር መቅደስ
በመጥባሕተ መኑ ትገብር ባሕቱ ኢይበልዎ አልባስ
እስመ ዐናሚሁ መንፈስ ቅዱስ 
ወያረውጾ ለወርቅ ሐመልሚል ፈረስ
ዘተፅዕነ ዲቤሁ መንፈስ።
		-- ዘእንግዳ ወርቅ ኃይሉ (አለቃ)
%
በዘመን ቀዳማዊ
አይሕሚ ቋዕ ኤልያስሃ
በተአዝዞቱ አክራመ ሠለስተ እንበለ መብልዕ ወልብስ
ለዕጓለ ቋዕ ዘዐቅሙ ንኡስ
እስመ ወሀብኮ ዐይነከ ማኅቶተ ሥጋ ግሡሥ
አድኀንኮ ሐሜተ ለኤልያስ
ገብረ መንፈስ ቅዱስ ዓለመ ሰማየ አፍራስ 
ዘወረድከ ይእዜ በነፍስ።
%
በርቀት እለ ተፈጥሩ
መላእክት/ረኃብ ወጽምዐ ማይ
ውስተ ባሕረ እሳት አንብዕ እንተ ይትረከብ እምርእስ
አስጠሙኪ እንበለ ርኅራኄ ማርያም ነፍስ፤
ኢነጸርኪ ምንተ እመኒ ገጸ መልአከ ሞት ሄሮድስ
ወአመ በከርሥኪ ይትከወስ
እንተ ጊዜሁ ኀለፈ ረኀብ ፅንስ
ጼና እክል ጸላእኪ እምከርሥ።
%
ጥቀ ኄር እግዚአብሔር
ለሐዋርያ ግብጽ ዮሴፍ ዘበደዌ ሞቅሕ ሐንካስ
ወለዘፈተኖ ዳንኤል በጾመ ዕለታት ሠላስ።
በጥቃ መዓቱሰ እንዘ ሀሎ
ማእረረ ምናሴ ምሕረቱ ሐዲስ
እስመ ያሜክረነ በተጽናስ
ወአርዌ ረኀበ ይነቁ ውስተ ጾላዕትየ ከርሥ።
መብልዕየሂ ጼና መብልዕ ዘያመጽኦ ነፋስ
ወስቴ አንብዕየ ተረፈ አንብዑ ለኤርሚያስ
ልብስየ ሂ ምንንት መንጦላዕተ ርኅቅት ነፍስ
እስመ አነ ከመ ዶርሆ እምላዕለ አብራክየ እለብስ።
		-- ዘክፍለ ዮሐንስ
%
ይቤሎ ለሰይፍ መጋቤ ደቂቁ
በዐለ በለስ ሞት ፍሬ ኑፋቄ ዘየኀሥሥ
ግዝማ እንከ ለርእሰ ልዳዊ በለስ
ፍሬ  ክህደት ኀበ ኀጣእኩ፤
ወለምጽአትየ ይእዜ ሣልስ፤
አምጣነ ውእቱ ጊዮርጊስ
ያፀርዕ ምድረ አምልኮተ ባዕድ እምንእስ።
ተጠምቀሂ ሰማዕተ ልዳ በኀዲገ ፍርሃት ልብስ
ተመትሮ ጥምቀተ ማይ ዘሰበከ ዮሐንስ፤
ወእም አጽናፈ ምድር መጽአት ንግሥተ አዜብ ነፋስ
ትስማዕ ጥበቢሁ ለዐፅመ ልዳዊ ወልደ ንጉሥ
		-- ዘገብረ ሥላሴ (መምህር ዘኤልያስ)
%
ምሉዓነ ጸጋ ነገሥት ባሕታውያን
ለቀሲስ አንብዕ አልበስዎ ልብሰ ንጉሥ፤
አምጣነ ይመስጥ ልበ ድምፀ ሰቆቃው ቀሲስ፤
ወይሰጥቅ ጠፈረ አሐቲ ዐይኖሙ ተስላስ
ወቀደሰ እንዘ ይብል
አምላከ ነዳያን ረኀብ ተዐቁረ ውስተ ከርሥ።
ተሰምየትሂ ወተብህለት ምዕራገ ዘመሥዋዕት ጢስ
እንተ እብን ማዕጾሃ ገጸ ባሕታዊ ቤተ መቅደስ፤
ወእመ በቀትር ተንሥአ ጾመ ኢየሱስ ነፋስ
አንቀልቀለ ሥረዊሃ ለግዘፈ ሥጋ ዕፀ በለስ።
		-- ዘአፈወርቅ ትኩዬ (መሪጌታ ዘሰይፋጥራ ማርያም)
%
ማኅሌተ ኀዘን አኀሊ ለተፈጥሮትየ
እስመ ለለዕለት ይበውእ ውስተ ቤተ ሁከት መቅደስ
ሊቀ ካህናት ሥጋየ ጽዑነ ንዴት ፈረስ
ወእምነ አዜብ ርእስየ
ለእመ ተንሥአ ደዌየ ነፋስ
እስመ ለተሐውሶ ኢየዐርፍ
ዘበጽንፈ ባሕር በቈለ ልብየ ብርዐ ባሕሩስ።
ኢያዕረፍኩሂ ለአስቈቅዎ እስከ ይእዜ እም ንእስ
አድያመ ዩርዳኖስ እስከ ዖደ አንብዐ ዚአየ ዮሐንስ
እስመ ዘባቲ ነበርኩ ዓለመ ተስናን ወባእስ
አኮ ዓለመ ሥጋ ወአኮ ዓለመ ነፍስ።
%
ኵሉ ይመውት በዘኢሀለዮ።
ጦማረ ዝኒ ንጽሕፍ በሰሌዳሁ ለሳዊሮስ፤
እስመ እንዘ ይሔሊ ፈርዖን ሞተ እስራኤል አልባስ
በጽሐ በርእሱ ፍትሐ ሞት ሐዲስ
ወያዕቆብ እንዘ ሀሎ
ተቀትለ ኤሳው ሞተ ዚአሁ ዘየኀሥሥ።
ጠቢባንሂ ከመ ይምትሩ ሥርወ ምሳሌ በለስ
ሐማ እስመ ተሰቅለ እንዘቦ መርዶክዮስ
ወእንዘ ሀሎ ሕያወ ድልወ መጥባሕት ክርስቶስ
ኅልቀተ ሕፃናት አስተዳለወ ልሳነ መጥባሕት አሜስያስ።
%
ቀሊል ውእቱ ዕፀበ ገዳም
ቅድመ ግፍዐ ዝንቱ ዓለም አርአያ ጽላሎት ወጢስ
ወነያ ይእቲ ባዕልተ ጥዒና ሐዳስ
ምስለ አራዊት ዘተኀድር ነፍስ
እንዘ እምነ ሰብእ ትትገኀሥ
እስመ ግዕዘ አርዌ ዐቢይ ወግዕዘ ሰብእ ንኡስ።
በመብልዕሰ ኀበ እከይ ዘያበጽሖ ለከርሥ
ጸላዔ ማርያም ወላዲትከ ምስለ ደቂቀ ኤደም ይትባዐስ
ወዘክህደ ኪያከ ይብል ንጉሠ አርያም ክርስቶስ
ምንተ እበልዕ ወምንተ እለብስ።
		-- ዘናትናኤል
%
ፍኖተ አባግዕ ይመስል ፍኖተ መከራ
እስመ እንዘ ያስቆቁ ኢዮብ በኅልቀተ ውሉድ አልባስ
ደዌ ጽኑዕ በዐለ ፈረስ
በእግር ተለዎ ለኢዮብ ንጉሥ
እስከ አስተርአዮ በዩርዳኖስ
አቡሁ አካል እንተ አልሐቆ እምንእስ።
ያዕቆብሂ እንዘ ያስቆቁ በሕፀፀ ዮሴፍ ከርሥ
ጸምዐ አዕይንተ ከመ ጸምዐ ጤሜዎስ፤
ወእንዘ ዳዊት ያስቆቁ በተፈልጦ አምኖን ነፍስ
ለዳዊት አደንገፆ ርኅቀተ አቤሴሎም አድማስ።
%
ተክለ ሃይማኖት ተከለ ለአስተጻንዖ
ዐድቀ ደብረ ማርቆስ ዘይት በሥርወ ጽዮን ሐዳስ
ወከመ ኢይሁክ ዘንተ ኃይለ ጸላኢ ነፋስ
አኮ ጊዜሁ ለኃይል በለስ
እስመ በክብሩ ዘይኄይስ
ደብረ ማርቆስ ኮከብ እምከዋክብተ ኀይል ወየብስ።
በተምኔትሂ እምድኅረ ኀልቀ ነገረ ጳውሎስ ልብስ
ለደብረ ማርቆስ እግረ ደብር ተውህቦ ከዊነ ርእስ
እስመ በይነ ዝንቱ ዘይብል ተክለ ሃይማኖት ንጉሥ
እም ግብጽ ጸዋዕክዎ ለወልድየ ማርቆስ።
		-- ዘተክሌ (መምህር ዘዋሸራ)
%
ጎለ እንሰሳ ትትሜካህ ላዕለ ቀራንዮ፤
እስመ በውስቴታ ተረክበ ለሆሣዕና ክርስቶስ
ትርሢተ ነዳይ ወርቅ ወቈጽለ በለስ
አመ ተሐደሰ መንግሥቱ ተጽናስ
እምኵሉሰ ትኄይስ
ዘከደነቶ ጽልመተ ፀሐይ ንግሥተ የብስ።
ወርኅኒ ዘይውኅዛ ደመ ከዊነ ደም ሐዲስ
ለሆሣዕና ጊዜ ሕማሙ ምንተ ትገሥሥ?
ዘፈረ ልብሱ ኢትልክፍ ለረኪበ ፈውስ
ለሆሣእና በቀራንዮ እስመ ኢሀለዎ ዘፈረ ልብስ።
%
ተመነይኩ እስማዕ ዜና ምዝባሪሃ
ለእንተ ሐነዕክዋ አነ ጥበበ ሢራክ መቅደስ
ዘባቲ እሄሉ ዘእንበለ ምግብ ወልብስ
አምጣነ ንዴት ተአኀዘተኒ
ወአምሰጠተኒ ብዕለ ወርቅ ነፋስ
እንዘ ልቡናየ ትገይሥ
በመንፈቀ ሌሊት ኀቤሁ ለምሥራቃዊ ቴዎድሮስ።
ኮነሂ ብዕለ ዚአየ ብዕለ አልዓዛር ተጽናስ
ከመ እዝራዕ ተዋርዶ እንዘ ልብሰ አሐርስ
ባሕቱ መነንኩ አነ ቃለ ሰሎሞን ንጉሥ
ዘይቤ እምነ ኵሉ ጥበብ ትኄይስ።
		-- ዘካሣ (ቄሰገበዝ ዘጎንጅ)
%
ፈትለ ዕለተ ዐርብ ሔዋን በቀራንዮ ዘሠርከ ዕለትልብስ
እስመ ልብሰ ሌሊት ኮነ ዘፈተለቶ በለስ፤
ወበዘፈቀደ ለብሰ ወልደ ባሕርየ አብ ክርስቶስ
እንዘ መንፈቁ ብሉይ ልብሰ ወልድ እስመ መንፈቁ ሐዲስ።
		-- ዘዮሐንስ ማምሻ (አጋፋሪ ዘመናገሻ ማርቆስ)
%
ሀገረ ሰሎሞን ሖረት ንግሥተ አዜብ መቅደስ
እምነ ጉንደ ዕፅ ሕይወተ ከመ ትኅሥሥ
እኅታሰ ቤተ እሙ ለሰማያዊ ንጉሥ
ለኀሢሠ ዕፅ ኢ ትገይሥ
እንዘ እብን ውእቱ ክዳና ወመርዓዊሃ ክርስቶስ
ወተሐውር እምኪደተ ደብር ላዕለ እብን ፈረስ።

አሠረ ንጉሥ

እመ ኢኀላፊ ውእቱ መሥዋዕቱ ለቴስብያዊ ቀሲስ
እምኢሐነጸ በእብን መቅደሶ ንጉሠ ለባዊት ነፍስ
አምጣነ ውእቱ ኤልያስ
በእሳት ያውዒ እብነ አድማስ
ወውእቱ እሳተ ልቡስ
		-- ዘገብረ ሥላሴ (መምህር ዘኤልያስ)
%
ቃለ ዐዋዲ አርሰየ ኀበ ክንፈ መልአክ መርሶ
ዘየሀውኮ ነፋስ ተመትሮ ሐመረ ተግሣጽ ርእሶ።
%
	ዘአምላኪየ
ለዘለዘ ለሞት ሰሎሞን ወልደ ቤርሳቤሕ አንገሦ
ዳዊት ይሁዳ መአብስ ኄሶ
ናታን ዕፅ ተግሣጸ ልቡና ሐንክሶ።
%
ኒቆዲሞስ ላሕም ዘበውስተ ምኩራብ ተአስረ
መንጦላዕተ ብሉይ ምኵራበ እንዘ ይበልዕ ኀደረ።
%
በምንት ነዐድዎ?
ለባሕረ ልቡና ኀዘን እንተ ያሰጥም አእጋረ
ሐመረ ሀብተ ካህናት አኮኑ ተሰብረ
ወበምንት ንሬኢ? ገጸ መጻሕፍት ምሥጢረ
መጽሔተ አእምሮ ጎንደር እስመ ተመዝበረ
ወመሰለ ግብጻዌ ብሔረ።
%
ለኪሩቤል ኢናንክሮሙ
እንዘ አርባእቱ ነዮሙ ለእመ ጾሩ መንበረ
እስመ ጾረ ማኅፀነ ሐና ሰማየ ወምድረ
ባሕቱ ራጉኤል በይነ ኂሩቱ ፈጠረ
አርምሞ ለሰብእ ወለአድግ ነገር
ወአርአየ ዲበ ምድር መንበረ።
		-- ዘነቅዐ ጥበብ (አለቃ)
%
ርኁቀ መዓት አምላኪየ
ረኀበ ሥጋ ወጽምዕ አራዊተ ገዳም ኅቡረ
ዐገቱኒ በዐውደ ምንዳቤ ከመ ንህብ መዓረ
ከርቤ ቱሱሐ ዘምስለ ሐሞት ድሙረ
አኮኑ ለነዳይ አፉየ አስተይዎ ወትረ
ወፈቀዱ ያብልዕዎ ሣዕረ።
%
ፈረሱ ለፈርዖን ይቤ ድኅረ ድኅረ
እስመ እግሩ አሊለመድ ባሕረ።
%
መርዓት በኢያእምሮ
ሕይወታ ቀበረት ዘምስለ ሥጋ
በመካነ ፍትሕ ወርትዕ ገሊላ ፍዳ ዮሐንስ ጸዊረ
ታትርፍ ህየ ወትግበር ሥውረ
ወበውስተ ምድር ኢይርአይ ሥጋሁ ሙስና መቃብር መሪረ
ንጉሠ ገሊላ ዘተዛመረ
ሥጋሁ ምውተ በሥጋ ቀበረ፤
ወምስሌሁ ሕገ ሰብእ ገብረ።
		-- ዘጸጋ (አለቃ)
%
ለእለ አልቦሙ ሕግ ለሰብእ ትካት
አጥፍኦሙ ማይ ወኢያትረፎሙ ድኅረ
ወዐቃቤ ሕግ ኖኅ ዘምስሌሆሙ ኢኀብረ
ማየ አይኅ ከመ ኢያጥፍኦ ተንከተመ ገብረ
ዓዲ በሰማርያ
ዘይሰትይዎ ማይ እንተ ኮኖሙ መሪረ።
ሕግሰ ሰማያዊ ለእመ ሐወጸ ምድረ
ኮነት ማየ ባሕር ሐሊበ ወመዓረ
ወበዐለ ሕግ አምላክ ለእመ ይከይድ ምድረ
ማየ ዩርዳኖስ እንተ ጐየ ወሐመረ ጌጋይ ዘተሰብረ።
%
መርጡለ ማርያም ለምንት ወሊዶትኪ
እምከመ ውሉደኪ እልፈ ዐይንኪ ኢነጸረ
ወእምከመ የዋህ ልብኪ ሴስዮተ እሉ ኢሠምረ
ሀይል ጥቀ ለዘፀንሰቶ
ተዐውድ ሎቱ ዘቤቴል አድባረ፤
መንፈቀ ሥጋሁ ድኅረ ወፈረ
ምስሌሃ ይሴሰይ ዘአድባረ ቤቴል ሣዕረ።
ወተዐቅብ ዕጐሊሃ እንዘ ኢትኔጽር ድኅረ
ሰገኖ ዜማ ብካያ ኤርሚያስ ዘተምህረ፤
እስመ እመ ትኔጽር ባዕደ ወታስተሐይጽ ነኪረ
ከመ ለከንቱ ፃማ ሰገኖ መጽሐፍ ተናገር።
		-- ዘሮብዓም (መልአከ ፀሃይ)
%
ንጉሠ እስራኤል ኵሎሙ እግዚአብሔር
ዘወሀቡከ ኪሩቤል ቃለ ቅዳሴ መዓረ
ወዘባንከ አሥረዐ ጥብጣቢ ሕዋሳት ፀጉረ!
ጢስ ብእሲ ዛዕጣን አንጸረ
ንዋየ መስቀልከ ዘተቀብረ፣
እሌኒ ንግሥት እመ ኅሠሠቶ ድኅረ።
ኢይሑርሂ ፍና አጥፍኦ ደቂቃ አዳም አብትረ
ውስተ ቀራንዮ ቤተ አግዓዚ አመ ቦአ ወኅደረ
በዕለተ ዐርብ ቀድሐ ማየ ደመ አካል ቈሪረ
ስቅለትከ ባሕታዊ ሰንበተ ዘአክበረ።
%
በአሠረ ማይ የሐውር መልአከ አድኅኖ 
በዕለተ ገብረ ፀብአ ከመ ያስተኅፍር ፀረ፤
እሰመ በኤርትራ ከረየ መቃብረ ፈርዖን ባሕረ
ወእንበለ ደዌ ውስተ ባሕር ቀበረ
ንጉሠ ምድረ ግብጽ ወሐራሁ
ለዐይነ ሙሴ ነቢይ ከመ ይክስት ተአምረ።
ለሞትሂ ወመቃብር እመ አስተፋጠነ እግረ
ፈርዖን በኤርትራ ደዌሁ ኢያእመረ።
እስመ ያረውፆ ለፈርዖን እምነ ሀገር ሀገረ
ተግሣጸ መልአክ ደዌ መከራ በርእሱ እንተ ኅደረ።
		-- ዘዘዮሐንስ (አለቃ)
%
ሰብአ ተመክሖ ኢይፍቅድ ነቢረ ሀገሩ
ወምስለ ድኩማን ኢይስተይ ንብረተ ሀገሩ ማኅበረ
እስመ በይነ ርስቶሙ ሳሌም ዘረሰይዎ ማኅደረ
ዳዊት ወሠራዊቱ
ዖዱ ነዋ እምሀገር ሀገረ
እስከ ኅጥኡ ምስዋረ
ወፍኖተ ሳሌም ጾሩ ዘኢይትከሀል ኀሣረ።
ድኅረ ለብሰሂ በጊዜ ጸብዕ ፍቅረ ዐፀደ ወይን ፀምረ
ናቡቴ በዓለ ርስት ውስተ ብሔረ ባዕድ ዘኢሖረ
በዐፀደ ወይኑ መድሎት አመ ተለቅሐ ነውረ
አትረፈ ተዋርዶ ወአስተዳለወ መቃብረ።
		-- ዘኪዳናት ወልደ ሩፋኤል (መምህር ዘጽላሎ)
%
ሚካኤል መልአክ ለዘለፋ አይሁድ አንበረ
እብነ ሆሣዕና ዘመና ጎሞረ።
%
ተክለ ሃይማኖት ጻድቅ
ምሳሌ ዚአሁ ለኤሳው ወምሳሌ ያዕቆብ ኢደመረ
እስመ ከመ ይጽልዖ ጽልዐ ወከመ ያፍቅሮ አፍቀረ
ለእግዚአብሔር ሕያው ዘበኢተፈጥሮ ፈጠረ
ላዕለ ባሕር ወላዕለ እሳት እሳተ ወባሕረ።

አሰረ ንጉሥ

ኦ ኢዩአስ ነጋሢ ፈረስከ ዘተአስረ
በሐብረ ረዋጺ ነፋስ ሐዊረ ኢሐዊር ኢሖረ
ወረዊጸ ኢረዊጸ እግር ኢያብደረ።
%
አሐዱ ንጉሥ ይቤሎሙ
ሶበ ዐበዩ መጺአ
ለምሳሑ እለ ተዐሥሩ
ነዳያነ ወምስኪናነ ጸውዑ ወሑሩ
ወሐዊሮሙ ረከቡ በጽጐ ክልኤቲ ሀገሩ
ቶማስሃ እደ ዘመተሩ
ወተክለ ሃይማኖት ምስኪነ ዘተሰበረ እግሩ
ውስተ ጽርሑ በዐለ ይግበሩ።
		-- ዘቃማ (አባ)
%
ዓለም በጊዜሁ ብሔረ ባዕዳን የሐውር
ወከማሆሙ ይከውን ለባዕዳኒሁ በግብሩ
ለዝኒ ክዋኔ እምዕሙቅ ምስጢሩ
ገብረ መንፈስ ቅዱስ ኢወፅአ ለእመ ወፅአ እምድሩ
እስመ ለአናብስት ዘይጥኅሩ
አርአያ ማህደሮሙ ኮነ ማኅደሩ
ወጸጉሮሙ ተመሰለ ጸጉሩ።
%
ለእመ ትእዛዝ ወዕአ እምኅበ ደመና
ቈዕለ ዕፀ ገዳም ዓለም ይጸሐፍ በበብሔሩ
ይቡሳነ ቈጽል ዕፀው ምሕረተ ዚአሁ አንከሩ፤
እስመ ጽድቅ ቃሉ ወእሙን ነገሩ
ወበይነ ዘወለደ ነጠብጣበ
ጸወርተ አእባን አፍላግ በዐለ ይገብሩ።
ድቡረሂ ለእመ ቀብዖ ለዘተወልደ ዕውሩ
ሰብአ ዐይን ሐመልማል ሰገደ ታሕተ እግሩ፤
ለእግዚአ ዝናም ክረምት ዘዲበ ኢዮር መንበሩ
እስመ እንዘ ማይ ጠፈረ ቤቱ ደመና መንኰራኩሩ።
		-- ዘወልደ መስቀል (አለቃ ዘዑርኤል)
%
ሠለስቱ አብያት ዘላዕለ ታቦር
ድኅረ በሕሊና ተሐንፁ ተነሥቱ ወተመዝበሩ
መሠረተ ኰኵሕ ጴጥሮስ እመ ኢጸንዐ እምድሩ
ክልኤቱ ያዕቆብ ወዮሐንስ
አዕማደ ምስጢር አኮኑ ተሰብሩ
ወዘታሕተ ጠፈር ሠረገላሁ
እስመ ወሰደ ኤልያስ ዘኢየሐውር በእግሩ።
አዘዞሙሂ ወልደ ባሕርይ ለዘኀለፉ ወሖሩ
በታቦር ዘተገብረ ለአብያጺሁ ኢይንግሩ፤
እስመ ጽዋዐ ሞት ደገመ ወልደ እንበረም ፍቁሩ
እንዘ አሐደ ኢይጥዕም ኤልያስ በሀገሩ።
		-- ዘበቃ (ቄሰ ገበዝ ዘጎንጅ)
%
ሕማም ወሞት ነገሥተ ሙስና
ሥጋ ምግቦሙ ወእንበለ ሥጋ ኢየኀድሩ፤
መልዕልተ ኵሉ ዓለም ኀበ ተልዕሉ ወከብሩ
ለበሊዐ ስጋ አኮኑ ተፈጥሩ።
ወአግብርተ ሥቃይ መቃብራት
ትራፋቲሆሙ በልዑ እንዘ እምኔሆሙ ይዴኀሩ፤
እግዚኦሙሂ በከመ ይቤ ትእዛዘ እግዚእ ይግበሩ
እምሀገር ውስተ ሀገር ለአጥፍኦ ሀገር የሐውሩ፤
ወኵሎ ዓለመ እንዘ ይኔጽሩ
ምዕረ ይቀሥፉ ወምዕረ ይመትሩ።
		-- ዘውብሸት (ቄሰ ገበዝ)
%
ዲበ በዐለ ቤት ዐቢይ ሆሣዕና ኵሉ
ገባእተ ጽባሕ ኪሩቤል ብዙኅ አንጐርጐሩ
ወሕገ ተኀጥኦ እምዮናስ ከመ ይጠይቁ ሖሩ
እስመ ለአእዱግ ገባአተ ሠርክ
ምስሌሆሙ አስተዓረዮሙ ኪያሁ ይጹሩ
አእዱግሰ እለ ተድኅሩ
በገጽ ገጸ ምስለ ኪሩባዊ ኢይትናጸሩ።
አእባንሰ ለሆሣዕና ተልዕሎቶሙ ይንግሩ
በላዕለ አይሁድ ለተመክሖ ከመ አናብስት ይጥኅሩ፤
ለዘርኅበ ዮሴፍ አምጣነ ምሕረተ ገብሩ
ወለእለ ደምፁ ሕዝበ ሙሴ መዓተ ያቈርሩ።
		-- ዘለማ ኃይሉ (አለቃ)
%
ማያተ ብርሃን ቀድሑ እምነቅዐ ገቦከ
አዕይንተ ዕውር ሕዝብ ዘገዳመ ጽልመት ወፈሩ፤
ወሰገደ ለከ እንዘ ይመጽእ በእግሩ
ሐንካስ እንግዳ ዘርኁቅ ሀገሩ
እግዚአብሔር ካህነ ፍትሕ!
ቃላተ ዕውር መጽሐፍ ዘበቃልከ ተነግሩ።
እስራኤልኒ ሕዝበ ዕሌኒ እለ ኪያከ አፍቀሩ
ኢያሱ ጢሰ ዕጣን ኀበ ሖረ የሐውሩ፤
አኮኑ ተኀጥአ ወኢተረክበ እምድሩ
ሙሴ ዕፀ መስቀል ዘተኀብአ መቃብሩ።
%
ርእሰ ዐውደ መንግሥት ዮሐንስ እለ ቀደስኮሙ
አምኃ መቅደሰከ ዐይነ በአንቃዕድዎ ይሰፍሩ፤
እስመ ሥዕለ ማይ ወወርቅ ለደብረ ብርሃን ጠፈሩ
ወእለ ምስሌከ በመልክእ ኀብሩ
አኀዊከ መንክራት
ዳግሚተ ዐይን ፀሐየ ለወለተ ዐይን ፈጠሩ።
ወርቅሂ ወብሩር እለ ኢተምህሩ
በከተማ ርእሳ ለመቅደስከ ምስለ ነፋሳት ይትናገሩ
ወለዘአግባእኮ መልአክ ኀበ ራብዓዊት መንበሩ
ዐጸፍተ ብርሃናት አልባሲሁ ምስለ ከዋክብት ይትናጸሩ።
%
በጉህሉት ወርቅ ንዋየ ዐመፃ 
ኢትዮጵያ ሕዝብኪ አዕርክተ ረድኤት ይግበሩ፤
አኮኑ ዐረዩ ወተማከሩ
ኤዶምያስ ወሞዐብ
ከመ በዋሕድና ክብረኪ ይሥዐሩ
ምስሌኪ እለ ኀብሩ
እንዘ በእንቲአኪ ዘልፈ ሰላመ ይትናገሩ።
ሲሳዮሙሂ ሕዝበ ዚአኪ እምድኅረ ተደሩ
ርኁብ እንዘ ሀሎ እለ ጸግቡ አንጐርጐሩ
አምጣነ ሕማሞሙ ረስዑ ወኢተዘከሩ
ዘገብረ እግዚኦሙ መንክረ ዲበ ፀሩ።
		-- ዘወርቅ አገኜሁ ተክሌ (አለቃ)
%
ርኅቡ ሕዝብ ዘፍኖተ ሀጉል የሐውሩ
በኅብስት ዘነሥኡ አምጣነ ዕፄ ነጸሩ።
ያነክርሂ ካህን እንተ ሥርናየ ይዘሩ
አምጣነ ምእመናን አዕዋፍ እለ ኢይዘርዑ የአርሩ።
%
እመ ኢያእመሩ ሕዝብ ዐቅመ ትንንያ በግብሩ
ዘአካለ ነጌ ግዘፈ እምኢያንከሩ፤
ወለኪሩባዊ በአዕይንት ተቀሥፎ ዘባኑ ወእግሩ
እመ ኢተወልደ ዘዕውሩ፤
ወለእመ በሞት ኢኀጽረ ትንሣኤ አልዓዛር ገብሩ
እምኢኮነ ፍሉጠ ትንሣኤ ቃለ አብ በኩሩ።
		-- ዘጎሹ አራት አይና
%
ሰንቃዊ ገብርኤል ለመሰንቆሁ ሰወራ
ዕፄ መቃብር ሕፃን ከመ ኢይብትክ አውታራ።
%
ኢጥህለ ምንተ ወይነ እስራኤል ኤርትራ፤
እስመ እስከ ታሕቱ ሰትይዎ ዘንጉሠ ግብጽ ሐራ
%
ካህን ጥርስነ ዘበትርጓሜሁ ደብተራ
ይጸነጽል ገብሰ ወያመረግድ ሽንብራ
%
መብለተ እኪት ባሕረ ኤርትራ
አስመጠመቶ ለፈርዖን ሽንብራ።
%
ራብዓት እለ ሃ ሓ ኃ
ዘምስለ ኣ ዓ አኃቲሆን
አዋልደ ግእዝ ሔዋን በበአብያቲሆን ይንበራ
ኢይሑራ አብያተ እሞን ነገረ ይፍጥራ፤
እንዘ ኢይሰምዓ ዘንተ እመ ከመዝሰ ገብራ
ወነገረ ሐሰት አስተሓወራ፤
እስፍንቱ አብያት እለ ተመዝበራ?
ወእስፍንቱ ዘስሕተ ደብተራ?
		-- ዘአድማሱ ጀንበሬ (መልአክ ብርሃን)
%
ይጸውዑ ሠርከ በጉባኤሆሙ
ኃያላነ ሰይፍ ነገሥተ እምቤተ ፋሬስ ወዛራ
እለ ኢተቀጸሉ ሕዝብ ሰቆቃወ ኤርምያስ ጌራ፤
አኮኑ ኀበ ተተክለ
ተግሣጸ ቃልከ ዘኢዮብ ደብተራ
እግዚአብሔር ጠለ ነከራ
ዘእሳተ ሰማይ አቈርከ በምድረ አማፂት ገሞራ!
ያስቆቅውሂ በእንቲአየ ምስለ መስቆቅዋን ሐራ
መኑ እምጸውዖሙ ለኤርምያስ ወለእዝራ
እስመ ለጸቃውዕ ሥጋየ ዕጉሥታረ ደዌ አምረራ
ወዕድሜ ዘወሀብከኒ ተፈጸመ በመከራ።
%
ተድላ ዋሕዱ አምላክ አስተዋሐደነ
አምጣነ ኵሎ ያጸግብ ደጃዝማች አበራ የማታ እንጀራ
እዳመሆኔሰ ዘይት እመ ኢሐሰወት ግብራ
ደንገፀት አላጌ ወፈርሀት አረራ
እስመ ጽድቀ ይነግራ
ሰማይ ወምድር አድያማቲሃ ለቦራ።
እሳትሂ ነበልባላዊ የወገብህ ጥይት ገሞራ
ይሤለስ በወጨፎ ወይትዋሐድ በውጅግራ
ወእስከ አፋሆን መልዓ ማያተ ምኒልክ ኤርትራ
መሳብክተ ፈረንጅ ሸጉጦችህ በበስድስቱ ያገምራ።
		-- ዘተድላ (መምህር)
%
ካህነ ቀላዋጭ ኢትናቅ ምጥዋ ነጋዴ
ወኢትስደብ ካዕበ ገበራርተ አራሽ በበሬ
አምጣነ ትትቀሰፍ አንተ በቀጠና ረኃብ ማሰሬ
ወኢይኩን ሰማዕተ ሐሰት ኤልያስ ነገሬ
ናሁ እንበለ ፍሬ
በእሳተ ረኀብ ውዕዩ አኀዊከ ደቂቀ ቆሬ።
አነሂ ሰማንያ አንድ መጻሕፍት አበው ተምሬ
አመልክ በነጋዴ ወእሰግድ ለገበሬ
እስመ እምዘደንቢያ አራሽ ወእምነጋድያን ዘትግሬ
እቀላውጥ አንድ እንጀራ ወእለምን ድርጎ ጥሬ።
%
እፎኑመ ኮንኪ እንበለ ፍሬ
ደብረ ኀይሌ ወይንነ ምልዕተ ሐመልማል ዝማሬ!
እስመ አዕፁቅኪ ካህናት
ተመትሩ ከመ ኢይንግሩ ዘጻድቃን ፍካሬ።
		-- ዘድንቄ (አለቃ)
%
ተከብቶ ኢክህለት ድንግለ ሙሴ ሀገር
አኮኑ ተሐንጸት በመልዕልቴሃ ለደብር።
%
መና ክብር ርእሰ ወዘካርያስ እግር
ሰማይ ሰልሞን ወዘርዐ ፍጡራን ምድር
%
ለወለተ ንጉሥ ሐሴቦናዊ
ሕዋሳቲሃ ከረዩ ዐዘቅተ ቤተ ሄኖክ ደብር፤
ወሰትዩ በሕፍነ አምሳል ዘኤልያስ ንስር።
እንበይነ መብልዕሰ ከመ ኢትማስን ምድር
ኢይብላዕ ሥጋ መሐለ ዕፄ መቃብር
ወፈቀደ ጸዊመ ለምዕር።
		-- ዘአርአያ ወረታ (አቶ)
%
ተክለ ሃይማኖት እንበለ ሕግ
እፎኑ ወሰከ በዲበ ቆሙ ሐፂር
ክንፈ ለገቦ ወዕፀ ለእግር!
ባሕቱ ለይትርፍ እንተ ከመዝ ነገር
አምጣነ አልቦ ለስምዕ በኵሉ ብሔር
እምእግዚኡ ዘየዐቢ ግብር።
%
ለልደተ ክርስቶስ ወማርያም
ስብሐተ ናዝልፍ ይሜህረነ መምህር
ወይመርሐነ መራሒ መዝሙር።
ለአዳምሰ ዘተሠገወ እምድር
ዜናሁ ኀደግነ በኀጺር፤
ሶበሰ ይነውኅ አንቀጸ ነገር
በውስቴቱ እምተረክበ ነውር።
%
ሢጡ ንዋየክሙ
ወምጽዋተ ሀቡ ለነዳያን
ዜናዌ ተስፋ አብ ይብለነ በቃሉ ለደቂቀ ኀዘን መራር
የሀብክሙ መንግሥተ ዚአሁ አቡክሙ ኄር።
ወአመ ተነደፍኩ በፍቅሩ ለንባበ ዝንቱ ምስጢር
ንዋይየ ሤጥኩ ለመቃብር
ወእምዘጊቦቱ ምጽዋተ እመ አበድር
ወሀብክዎ ምጽዋተ ለምድር።
		-- ዘወልደ ማርያም ሀብቴ (አለቃ)
%
ፀሐየ ዓለምነ ፊቅጦር
ዘይነዝኅ ለነ ፀዳለ ሰላም ወፍቅር
እስመ ምእራቢሁ አእመረ በቀትር
ሎቱ ትብክዩ ታፆድራ በቃለ ሐዋዝ መዝሙር
ንሥኢ ቃለ እምኢያዜር
እንዘ ትብሊ አንቲ ብሂለ ነገር
ዋይ! ዋይ! ዋይ! የወርቁ ሚዛን ተሰበረ ወየው እኔ ልሰበር።
%
በድንግል ድኅረ አመንከ
ኈልቍ ሰብአ እመ ትቀኒ
ፍቱነ ጊዜያት ሀብታት ሰብዓቱ ተክለ ጊዮርጊስ ብሩር
እስከነ ተዐውቀ ጽርየትከ ፍቅር፤
እስመ እመ ይቤ ለይኩን ፈጣሪ መላእክተ ሰማይ ወምድር
ይትቀነዩ ለከ አርአያ ገብር፤
ወለእመ ይቤ ኢይኩን እግዚአብሔር
ይዔምፁ አእዳው ወእግር።
%
ኤልያስ በተአንግዶ
እሙሴ ኢትስአል ማየ ሕይወት
እስመ ለሙሴ ዕሙቅ ዐዘቅቱ ወህየንተ ኅብስተ ሥሙር
ይሁበከ መቃብረ ዕፄ ፍሬሃ ለምድር።
ወኢትሣየጥ ትድምርተ ዘኬፋ በሤጠ ጳውሎስ ፍቅር
አመ ይየውሁከ ላዕለ ደብር
እስመ ቦ ለኬፋ ዘራዔ ምስጢር
ቁልቁሊተ ዘያወርድ ምክር።
%
ዘመን ኀልቀ ወተፈጸመ
ክልኤቱ ደቂቅ ልብሰ ተክለ አብ ወእግር
እስመ ይብሉ ቅድመ ዐበይቶሙ ሱራፌል ማኅበር
ንትናገር ንሕነ ንሕነ ንትናገር
ወእንዘ ሀሎ እግዚእ በዐለ መንበር
ፍትሐ ቀራንዮስ ፈትሐ ልሳነ አይሁድ ገብር
ወእንዘ ሀሎ እግዚእ በዐለ መንበር።
		-- ዘገብረ ማርያም ( መምህር)
%
አአድባር ዘኢትዮጵያ
ዘእንዘ እምትካት አንትሙ ገጸ ቅድምናክሙ ነኀፍር
አዳም ማርቆስ ደኃራየ ፍጥረት ምክር
ተመይጠ ላዕለ ዘቀዲሙ ፍጥረታት አድባር
እስመ እመ ይቀድም ተነ ጢስ
እምአፍራሰ እሳት ወነድ ከመ ነድ ኢይትፈቀር
ካዕበኒ እምአቅርንቲሁ እንዘ ቀዳሚ ፍጡር
ነጌ ነቢየ አፍኣ ከመ አቅርንቲሁ ኢይከብር።
ወእንዘ ብሩር ወወርቅ ቀደምተ ኪነት ወግብር
ወርቅ ደኃራዊ ላዕሌሆሙ ይነብር።
		-- ዘፈንታ ገብርዬ (መልአከ ብርሃን)
%
ለእመ ብዑላን አህጉር ደብረ ሊባኖስ
ሑረታቲሃ ነዮሙ ማዕከለ ሥጋዌ ምስጢር፤
እሳተ እደ ቶማስ ቃል አምጣነ ምስለ ደም ድሙር።
አንቲሰ ባቢሎን እኅተ ሞዓብ
ሰማየ እመ ተለዐልኪ እምራኅባ ለምድር
ኀፍረት ለነጊር
ሕገ ቤትኪ ገለዓድ ከንቶ ዘይትጌበር።
በግብጽሂ በትረ ባሕሩስ ወወልታ ፅኑዕ ኀሳር
ሀለወኪ ትትኀፈሪ ከመ ተኀፈርኪ በአሦር
አምጣነ ጽግብት አንቲ እምተዐብዩ መሪር
እንዘ ኢሀሎ ዘይጸግቦ ለቃለ መጽሐፍ መዓርዒር።
		-- ዘተክለ ጽዮን (አለቃ)
%
መኑ የዐቁር ውስተ ከርሠ ሕዕኑ
እሳተ ገሞራ ረኀበ ዘበማይ ኢይቈርር
እንበሌየ ሊተ ለአክብዶ ንዴት ፆር?
ወሊተ እንበሌየ
ሐንካስ መኑ ወመኑ ዕውር?
አምጣነ ፍና ኢየሐውር
ወኢይሬኢ ብርሃነ እንዘ ሰብአ ዐይን ወእግር።
ሊተሰ ይኄይሰኒ ከመ አልዓዛር
እምእንበር ኀበ አፍኣ በዊአ ቤትየ መቃብር
ወመሬተ እባእ ከመ ወፃእኩ እምድር
አምጣነ ዕቡረ እከውን ከመ ተፈጠርኩ እምፅቡር።
		-- ዘተክለ ጽዮን (አለቃ)
%
ጸላኢ ይበኪ በከናፍሪሁ
ወበአፉሁ ያስቆቁ ሰይፈ ልቡና ነገር
ውስጠ ውስጠ እንዘ ይመትር
ፍቅረ ወሰላመ
ከመ ገብረ ልቡ ለኢዮአብ ፀር
ማእከለ አቢሳ ወአበኔር
እንዘ በእዴሁ እኁዝ ሰይፈ ሐፃውንት በትር
ወዳዊት ኤፍራታዊ እንዘ በልቡ ክቡር
ሞተ አቤሴሎም ይጸልእ ወሞተ ኦርዮ ያፈቅር
ነገረ ብካይ አርአየ ለዘሀለው ማህበር
በይነ አቤሴሎም በልቡና ወበይነ ኦርዮ በከናፍር።
%
ዘመዱ ለሰብእ እግዚአ ምናሴ
ወአልቦ ካልእ ዘመድ ወማኅፈር፤
ተዘምዶተ ሰብእ ዘኬዎስ እስመ ውእቱ ኀፂር
ወምሉዕ አኮ ፍቅረ ሰብእ ባሕር
ለእመ ፍቅረ ሰብእ ንዜከር
ወእመ  ናስተሐይጽ ንሕነ  ገጸ ተዘምዶቱ ለሰብአ ምድር።
ለሰብእሰ መሬታዊ ተዘምዶተ ሰብእ ፍጡር
አመ ውስተ ምድርነ ይበቁዖ ወያሐይዎ ጊዜ ኀሣር
ለበዓለ ዘመድ ሮቤል በኩረ ዘርዐ ያዕቆብ ኄር
እምኢተረክበቶ ሞተ ሥጋ ወኢበልዐቶ መቃብር።
		-- ዘኪዳናት ወልደ ሩፋኤል (መምህር ዘጽላሎ)
%
ኢየሱስ ክርስቶስ ነግደ ተሠግዎ
ዘአብጽሐከ ዕለት ውስት ቤተ ሥጋ ኅሡር
እንዘ ሕፁረ ነድ ምውቅ ቤተ አቡከ መንበር
እፎ ኀደርከ ከመ ሰራቂ
በመስቀል አፍኣ ዘአልቦ ሕፁር
ምስለ አራዊት ውሉደ ነውር?
ወእፎ ኀጣእከ ምጽላለ ጥዒና ምሉአ ስዝር?
እንዘ አንተ ታወርሶሙ ብሔረ ጥዒና መንክር
ዘይኤድም አርአያሁ ወልምላሜሁ ዘይትፈቀር
ለዕውረ እግር ሐንካስ ወለሐንካሰ ዐይን ዕውር
እምሐዊረ ፍና ገጸ ብእሲ ወእምነጽሮ እግር ፍና ብሔር።
%
ቀቲለ ኦርዮ ግፉዕ ፅዕለተ ዳዊት
ወዘምዎ ሕዝቡ ለሴት በአዋልደ ቃየል ነውር፤
እስመ ከመ ይምሐሉ ሠምሩ በጸውዖ ኤርሞን ደብር።
ነባቢሰ ቃል ሶበ ነበበ
እግረ ልብ ብእሲ ኢያዕቅፍ ነገር
እስመ ሆሴዕ በጎሜር
ህየ ዘመወ መንገለ ዘመወት ምድር
ኢኀደገት ምትናሁ ብእሲተ ጻድቃን ምግባር፤
አምጣነ ኵሉ ይትፈቀር በጊዜሁ ወኢበጊዜሁ ኢይትፈቀር
በረምኅኒ ስሑል ቀቲለ አጋግ ነኪር
ኢያስተዋደዮ ለሳሙኤል መንገለ እግዚኡ እግዚአብሔር።
%
አይቴ ውእቱ ምዕራፈ ዐይንየ?
በገዳምኑ ግሩም? ወሚመ ውስተ ደብር?
ወእምኀየሰኒ ሊተ እመ አሐውር
ኀበ ዘሀለወ ዐይንየ ስውር፤
ባሕቱ ሐዊረ ፍና
ኢይትከሀሎ ለልብ ዘእንበለ ዐይን ወእግር።
አንሰሂ ሶበ ቆምኩ በጽንፈ ኀዘን ባሕር
ሐመረ ተስፋ ዘይፄዐኖ ለእመ ልብየ ይዜከር
ሚ ትርኅቅ ተሌልዮቱ ሀገር
ዘኮነ ፍጻሜሃ አድማስ መቃብር!
		-- ዘቀፀላ ኃይሉ (መምህር ዘዋሸራ)
%
አመ ሆሣዕና ይቤሉ ሕዝበ ሆሣእና
እንተ ሠላሳ የአክል ክረምተ ሤጡ ብሩር
በጌጋየ መኑ ተወልደ ነሢአ ፍሬ ዕውር
ወለተዐቅቦ ተፈውሶቱ
ምክንያተ ኮኖ ዘገብሮ ፅቡር
ሆሣዕና ምውት አልዓዛር።
ወዘፈነዎ ትንቢት ጦማረ ብሂል ጦማር
ይበውኡ ዘኢፃመው ውስተ ፃማ ባዕዳን አብትር
ኢይምጻእ መንገሌነ በዐለ ትፍሥሕት ከመ ንግበር።
ወከመ ትንቢት ይትፈጸም ሆሣዕና እግዚእ ወገብር
ካልእ ዘይዘርእ ወካልእ ዘየአርር።
		-- ዘገብረ ኢየሱስ (አለቃ ዘጠዳ)
%
መኑ የዐቢ እምክብረ እድግት
ወእምክብረ በቅል ሥርጉት በወርቅ ወበብሩር?
ወእለመ በቅል ፆረቶ ለንጉሠ ነገሥት ፍጡር
ተዐቢ እምኔሃ
ዕዋለ እድግት ዘሥርጉት በበትር
ጊዜ ሆሣዕና እስመ ፆረቶ
ለንጉሠ ነገሥት ፈጣሪ እንተ ኢይፀወር ፆር፤
እድግትሂ ለሆሣዕና ጊዜ አስሐትያ ወቁር
አስተማወቀቶ እስትንፋስ ውስተ ጎለ እብን እንዘ እሱር
ወአመ ኀሠሦ ሄሮድስ ለሆሣዕና መንክር
እምገጸ ሄሮድስ አጉየየቶ ውስተ ብሔረ ግብጽ ከመ ይንበር።
		-- ዘዓለማየሁ ፈንታ (አለቃ)
%
በርእሰ አድባር ለይንበር ከመ ጌራ ወርቅ
ደብረ ጊዮርጊስ መስቀል መልዕልተ ኵሉ ነገር፤
እመኒ ዮሐንስ ፍቅደ ዘመኑ ኀፂር
እስመ ከመ ኢይረድ እምእሎንቱ
ከርሠ እብን ለወሊደ ወልድ በሕማም ወፃዕር
እስከነ ይትፈታሕ እማእሰር
አድባርኒ ይርኀቁ እምግብረ ተሀውኮ ብእሲት ነውር።
ጉንደ ዕፅ መቅድመ ጽጌ ወበኩረ ፍሬ ሥሙር
ኢይትፈቀር ከመ ጽጌ ወከመ ፍሬ ኢይከብር።
ወርእሰ አልሕምት ኵሎን እንዘ ቀዳማዊ ፍጡር
ቀርን ደኃራዊ በርእሰ አልሕምተ ይነብር።
%
ዕለተ ግብሩ ለወልድ ዕለተ ሰንበት
ባሕቱ ለምንት አዘዞ በርእሰ ደብር
ለሙሴ ሰንበተ ከመ ኢይሥዐር
ወያዕርፉ ባቲ አግዐዚ ወገብር?
በሰንበት አምጣነ ገብረ
እንተ ኢይተርፍ ድኅረ ፍኖተ ሰማይ ወምድር
በሰንበትሂ እምድኅረ ከልአ አንሥኦተ እድ ወእግር
አርኅወ መቃብረ ፍኖተ ትንሣኤ ከመ ይሑር።
ባሕቱ ለመኑ ይትከሀል መንኖተ ምክሩ ለኄር?
ለሰብእ ዘይኄይሶ አምጣነ ውእቱ የአምር።
		-- ዘዘዮሐንስ (አለቃ)
%
ኢያእመረ ዮሴፍ ብእሴ ንጻሬ
ባሕርየ ድማኅ ዘለብሰት ብርሃነ ከመ ፀምር
እስመ ለለዕለት ይትዌለጥ ሥነ ኅብረ ገጻ መንክር
ወበእንተዝ ሥነ ውላጤ
ዐይነ ሰብእ ነዋ ዮሐንስ ዘንስር
ዘልዑለ ይሰርር
አምጣነ ጠፈራ መጥባሕት ክሣደ ፍጡራን ዘይመትር።
መላእክትሂ ተጋቢኦሙ እምነ ርኁቅ ጠፈር
በሰፊሐ ክንፍ ከለልዋ ለድማኅ እመ አህጉር
አምጣነ ድማኀ ድንግል ንጽሕተ አበሳ ወነውር ጠፈራ
በሰፊሐ ክንፍ ከለልዋ ለድማኅ እመ አህጉር
አምጣነ ድማኅ ድንግል ንጽሐ አበሳ ወነውር
ትበርህ እምፀሐይ ወትትሌዓል እማአድባር።
		-- ዘተክሌ (መምህር ዘዋሸራ)
%
እግዚአብሄር ይጌሥጽ እንተ ያፈቅሮ
ዘይቤ መጽሐፍ በቃለ መተርጉም መምህር
እሙን ውእቱ ለጻድቃነ ገዳም ወደብር
ወሕስው በኀቤየ
እስመ አነ ዝንጉዐ ልቡና ወአነ እሱር
በኀብለ ኀጢአት ዘይነውኅ
እንዘ ለለዕለት እተግህ በግብረ ዐመፃ ወነውር።
ሊተሰ ይደልወኒ ተግሣጸ አምላኪየ ኄር
ለልየ በእዴየ እስመ ጸዋዕክዎ ለኀሣር
እንዘ እብል እድኅን እምደዌ ክልኤቱ አአጋር
ወሰብእ መሬታዊ ዘይረክቦ ኢየአምር።
		-- ዘወልደ ሚካኤል (መምህር ዘዜና ማርቆስ)
%
ሰማይ ወምድር አመ ተፃብዓ
አምሳለ ክልኤቲ አንስት ፀዋሪተ ምውት ምድር
እፎ ተኀዝን በሞተ ሰሎሞን ኄር?
አምጣነ ተኀጥአ እምኵሉ ፍጡር
ፍትሐ ጽድቅ ዘየአምር
እንዘ ትፀውር ሕያወ ዘኢወለደት ጠፈር።
ወእፎ ያስተፌሥሓ ዜና ሞተ ሰሎሞን በኩር
ለሰማይ ሐሳዊት እንዘ ሕፃነ ባዕድ ትፀውር?
እስመ እመቦ ሰሎሞን በሰማያዊት መንበር
ሕያወ እምቀተለ ክፍለ ክልኤቱ ከመ ይግበር።
		-- ዘተክሌ (መምህር ዘዋሸራ)
%
ትውልድ የኀልፍ ወሰነ አበው
ወትውልድ ይተርፍ እምነ አቡሁ በግብር
ምሳሌ ዝኒ ላዕሌከ ሣህለ ማርያም ደብር
ሐሰውከሂ ኢተበለኒ
እምነ ዜናሁ ለሰሎሞን በኩር
ጠይቅ ወተዘከር
እመ ነባቢሁ ተቀብረ አምጣነ ንባቡ ኢይትቀበር።
በይነ ጽድቅሂ ወበይነ ርትዕ ወበይነ የውሃት መንክር
እስከነ ትግሬ ይመርሐከ  ስብሐተ የማንከ ፍዳ ፀር
አርቲዐከሂ ፍኖተ ማእከለ ወሎ ሀገር
ተሠራሕ ለኮንኖ ወንገሥ በጎንደር።
		-- ዘዘወልዴ (አለቃ)
%
ምንትኑ ለስም በቁዔተ ዚአሁ?
እመ ተሰምየ ብርሃነ ጽልመተ ሌሊት ገብር
ወዓዲ ጥዑመ እመ ይሰመይ መሪር፤
ተሰምዩተ ወይን ወብርሃን
ኢበቁዐ አኮኑ ለአውናን ወኤር
ወበቅድመ ኢዮአብ ፍሬ ሣዕር
ሐመልማለ ሣዕር ኮነ አበኔር ወልደኔር።
ብርሃነሰ እመ ተሰምየ ወልደ ባሕርየ አብ ኄር
ኮኖ መራሔ ፍና ለዕውር ወልደ ዕውር
ወለእመ ተሰምየ ወይነ ጥዑመ ነገር
ኮኖ ሰማዕተ ጽድቅ ወይነ ቤተ ቃና ዘመደ ፍቅር።
		-- ዘአካለ ወልድ (መምህር)
%
ዓለመ ተድላ ጎንደር እምድኅረ ኀለፈ
ዓለመ ተድላ ይፍጥሩ እምኀበ አልቦ ጎንደር
ሥላሴ አቀሙ በዘርዐ ዳዊት መንበር
ኪያከ ወሌ ጉግሣ
ዘትሠሪ ኀጢአተ ግብሩ ለኵሉ ብሔር
ባሕቱ በዘመንከ
ኢይትፈጠር ብነ እንተ ኢህልው ግብር።
እምግብጽሂ ለተሐድሶ አመ ተጸውዐ ንስር
ይትቀሠፍ በኀይልከ ወበሰይፈ ቃልከ ይትመተር
እምከመ ኢጠፍአ ለነ እንዘ ዓዲሁ በምድር
ዘንስር ተሰርዎ አምጣነ ልዑለ ይሠርር
		-- ዘእንግዳ ወርቅ ኃይሉ (አለቃ)
%
ጠፈረ ሐተታ ሰማይ ለእመ ርኢኩ
ኢያጸድቆ ለሰብእ ጸሎት እንበለ ፍቅር
ወኢይበቁዖ አሚን እምኀበ አልቦ ምግባር፤
ዓዲ ኢይደልዎ
ትእቢተ ፀሩ ለክርስቶስ በኩር
ፍና ትሕትና ዘየሐውር
እስመ ኀበ ሀሎ ትእቢተ ህየ ሀሎ ኀሣር።
አኀውየሂ ከመ ታእምሩ ምሳሌ ዝንቱ ነገር
አእዳው ኢይበቁዑ እንበለ አጻብዕ ወአጽፋር፤
ወኢይሤንዩ ክመ በኀበ ኵሉ ፍጡር
አስናን ባሕቲቶሙ እምኀበ አልቦሙ ከናፍር።
%
በአክናፈ ተምኔት ነዐርግ መልዕልተ ደመና
ፍትሐ መለኮት ዕቅፍት እንዘ በማእከሉ ንቡር
ወወርቀ ፍትሐ ሞት ንሰርቅ እምንዋየ መንግሥት ክቡር
ዘይሬኢ ኵኰ ዐይነ ሞት ፀር
እንዘ መንገሌነ ይኔጽር
ወእንዘ ያንሶሱ ዝየ ተባርዮ ፍዳነ እግር።
ንስሕብሂ ሐረገ ሞት ስቁየ ደመ ሔዋን ባህር
እምአሥራወ አቤል ቀዳማዊ ወእስከ ጽንፈ አቤል እንተ ድኅር፤
ወዘእምኔሁ ይትቀሰም ከዊነ መሬት ማእረር
ይመልእ በረከተ በምክያደ አልዓዛር መቃብር።
		-- ዘገብረ ሚካኤል ዕውር
%
መሪረ ንብኪ በእንተ ርእስነ
መሽቶብናልና ጊዜው ከስጋው ገበያ ስንዞር
ዘማ ቤተ ነዌ ዓለም እያታለለችን በፍቅር
እንዘ ሕልም ንብረተ ዚአሃ ወሐውዛ መሪር
የስጋው አዛዥ መቃብር
ታላቅ ታናሹን ሳይለይ እንኪፈጀው ድረስ በምድር።
ሞትሂ የሁሉ ጌታ የጉዞውን አዋጅ ሲነግር
አትልከስከሱ ከስጋው ተራ መሄዱ ላይቀር እግር በእግር፤
ዳግመኛ ዳግም ልበል ኮርቻ አላጣም በክብር
ፈረስ ፈረስ ሲል የተዘጋጀ መርገፍ አለና ያለማፈር።

የግዕዙ ትርጉም

ስለራሳችን አምርረን እናልቅስ፤
አኗኗሯ ህልም ውበቷም መራራ ሲሆን
የነዌ ቤት ሸርሙጣ/ አለም እያታለለችን
ከስጋው ገበያ ስንዞር ጊዜው መሽቶብናልና።
----------------------------------------------------------------------------
ግዕዝ
	ዘየማነ ብርሃን (ቄሰ ገበዝ)
በደመ ቈዕለ ዕፅ ዘረብሐ ልብሰ ክዋኔሁ
ለአበ ብዙኃን አዳም ወለሔዋን ሕጽጽተ ክብር
በደመ ሥጋዌ ኀፀበ እግዚአብሔር፤
ወበላዕለ ኵሉ ገጸ ዓለም
ሰወረ ዕርቃነ መሐላ በዘኖኅ ፀምር፤
አምጣነ ኢክህለ ተሌልዩ
እምአፍራሰ እሳት ኪሩቤል አምሳለ እግዚእ ወገብር።
ዓለመሂ አመ ሐወጸ በሩጸተ ሰሎሞን እግር
ሠምረ ዘኢሞዖ ለጽኑዕ አረፍተ ፀር፤
አምጣነ ይኄይስ ሣህል እምነቢረ ልዑል መንበር
ወድንግል እብነ ምሳሌ በሥምረተ ነቢይ ታገምር።
		-- ዘምሥራቅ  (አለቃ ዘኤልሻማ)
%
ኢናነክሮ ኅዳጠ ለመንፈስ ቅዱስ
ለንጽሕተ ባሕርይ ድንግል እመ አንጽሓ እምነውር፤
መሐፒልኑ ይትኀሠሥ ለእንተ ጻዕደወ ፀምር
ለርሱሕ ዳዕሙ ይትኀሠሥ በግብር፤
አንክሮሰ ናነክር
እመ አንጽሐ ኪያነ እምርስሐተ ጌጋይ ጽቡር።
ርሱሕኒ እንዘ ሀሎ አጻዕድዎ ሜላት ሥሙር
ለነዌ ጸውዖ ነዌ እንዘ ኢይጼዋዕ አልዓዛር፤
ባሕቱ ኢህለወ ፍትሕ አምጣነ ኢይክል ፍጡር
በላዕለ ነጋሢ ፊቲሐ ፍትሕ ወአንድዶ እሳት በላዕለ ባሕር።
		-- ዘጎበዜ (አለቃ ዘደብረ ወርቅ)
%
ፍትሕ ጽድቅ ወፅአ እምኢፈ ነጋሢ
በበትረ እዴሁ አዳም ርእሰ አርዌ ከመ ይስበር፤
በመዋዕለ ሙሴሰ ይፃእ እምነ ዝንቱ ኀሣር
ውእቱ አርዌ ወውእቱ በትር።
ወኢይደልወነ ንትናገር
በቀለ አርዌ ዘቅድም በመዋዕለ ሰላም መፍቅር፤
እምኤዶም አረጋዊ አመ አውረዶ በምክር
እንተ ኢያውረደ አረጋዌ አምጣነ አዕረገ ላዕለ ደብር
ወለቃለ ኖኅ ይትአዘዝ ጊዜ ሕማሙ ነኪር
አፋሁ አርዌ ገዳም ኢከሠተ በሐመር።
%
እስራኤል ዘሞዕዎ ለጸላኢሆሙ ባሕር
አኮ በኵናት ዳዕሙ በበትር።
%
መቃብረ ድንግል ሐተቱ አእዳው ጴጥሮስ መምህር
እንዘ በአፍኣ ጻድቅ መቃብር
አምጣነ ኃጥእ በውሳጤሁ ዘውስተ ልበ ሰብእ ምድር
ለእመ አልቦ ዘየአምር።
ወንስሓ ዕፄ ቀሊል እስመ ለዕፄ ፍጡር
ጌጋዩ ሐልዩ ወአኮ ገቢር።

	አሠረ ንጉሥ
እሰኩ አኀው ተዘከርዋ ለብእሲተ ሎጥ ፍቅር
ለእመ አምላክ አነመ ተሐውኮ ወተአጽፎቶ ብሔር
እስመ እምዐይነ ሰብእ ዘይኔጽር
ኢትክል ተከብቶ ሀገር
እንተ ተሐንጸት መልዕልተ ደብር።
		-- ዘገብረ ሚካኤል
%
ለእመ ኢሞተት ቅድመ ኅጠተ ሥርናይ እግር
ባሕቲታ ትሄሉ ወትነብር
ባሕቱ እመ ሞተት ወእመ ረከባ ኀሣር
ትፈሪ ክንፈ ክብር።
ወቃለ ማዕነቅ ተሰምዐ በገቦ ተክለ አብ ምድር፤
ለገሚድ አምጣነ አልጸቀ ተክለ አብ ማእረር።

አሠረ ንጉሥ

ኢትዮጵያ ይእቲ እስክንድርያ መንበረ ማርቆስ በኩር
ርኅቀተ ሀገር ዐባይ አኮኑ አይከልኣ ለፍቅር።
ወህየንተ ማርቆስ መፈክር
ህየ ሀሎ አብርሃም ምእመን ኄር፤
ሕገጊሃ አኮኑ ማእምር።
		-- ዘራስ ወርቅ (መምህር)
%
ለተራክቦ ሞት ላሕም ዘወለደቶ ለኖላዊሁ በደሮ
ዘበተከ ስምዖን ጣዕዋ ኑኀ መዋዕል ማእሰሮ።
%
ማዕቀብ አልፋ መምህር በአነዳሁ ጠፈሮ
ለልሕኵት ባሕረ ኢያሪኮ ዘሙሴ ሰበሮ
እስመ ልደተ ቃል ቄዳር ምዕላደ ሐሊብ ገብሮ።
		-- ዘደሴ (ማዕበል)
%
ኢትክሉ ተቀንዮተ
ለእግዚአብሔር ወለንዋይ
ለዘይብለከ አምላክ ሰማዒ መቅድሙ ኵሉ ታፍቅሮ
ለገብርከ አፍቅሮ ንዋይ ይእዜ ሰዐሮ
እመሰ ለወርቅ አፍቀርኮ ወአሰተባዛኅከ ክብሮ
እንዘ በጥንቁቅ ታነብሮ
አእምር አእምር አእምሮ
ከመ ኮንከ ለንዋይ ገብሮ።
		-- ዘአድማሱ ጀንበሬ (መልአከ ብርሃን)
%
ተራኅቆ ዘመድ ይኄይስ እምተቃርቦቱ
ለዝኒ ነገር ከመ ንለቡ ምስጢሮ
በዋሕድ ከርሥ ሶበ ጊዜ ፅንሱ ነጸሮ
ያዕቆብ ለኤሳው
አእመረ ከመ ጸላኢሁ ወአዕቀፀ እግሮ
ወለዘክልኤሆሙ ተፃርሮ 
እመጽሐፈ ዛራ ወፋሬስ ንሕነ ንዜከሮ።
ፈቀደሰ ተራክቦቶ ከርሠ ወላዲቱ ሰቍሮ
ዮሐንስ ለእግዚኡ ውስተ ከርሠ እሙ ሶበ አእመሮ
ርኅቀተ መካን ወከርሥ ኀበ ለዝንቱ አሥመሮ
ወንጌል ተራኅቆ አምጣነ ትሰብክ ተፋቅሮ።
		-- ዘገብረ ሥላሴ (መምህር ዘኤልያስ)
%
ናሁ መሐለ እግዚአብሔር 
ለዳዊት ወይን ዘኀሠሠ ማኅደሮ
ከመ ለፍሬሁ ሥሙር ዲበ መንበሩ ያንብሮ፤
ለሳዖል ዘመነ ክረምት አኮኑ ሰዐሮ
ወይን ዘአፍቀሮ
ድኅረ ኮነ መርሐ ለጽጌ ገዳም ዘምሮ።
ወቀንሞስ ጸናጽል ምስለ ናርዶስ ከበሮ
ለመዝሙር ዘመነ ጽጌ ፈድፋደ ያሠምሮ
ለአዳም ወይን አምጣነ የአምር ግብሮ
እግዚአብሔር ዘብርሃናት በአርአያ ደሙ ከመ ይፍጥሮ።
%
ግብታዊት ጸብእ አመ በጽሐተኒ
ድኅረ ሰማንያ ዘመን ስእንኩ ተናግሮ፤
ለልሳንየ ዘውስጥ እስመ አሰሮ
ርስዐነ ሥጋ ወለዐይንየ
ጽልመት መንቶላዕተ ግብጽ ፍጹመ ሰወሮ
ኢይጕየይ በነጽሮ
ጸላኤ ሥጋ ዘመድአ እንዘ ያስተፋጥን እግሮ።
ተነሥተሂ ወተመዝበረ ቤተ ልብየ ዘውቅሮ
በፍርሃት ወበድንጋፄ ሞተ እለ ኢዮዓብ ተዘኪሮ፤
ወበዝ ኢትፍትሑ ብየ ደቂቀ  አእምሮ
ጴጥሮስ አመ ፈርሀ እስመ ክህደ ዘፈጠሮ
		-- ዘበቃ (ቄሰገበዝ ዘጎንጅ)
%
ስምዑ ዘንተ በእዝነ ልቡና
ዘብክሙ እዝን ወዘብክሙ አእምሮ፤
ወትጉሃነ ልብ ኩኑ ከመ ትለብው ምክሮ
ለመጽሐፍ ዘይምዕደነ ሠናየ ምስጢሮ
ከመ አማኑኤል ዘአንከሮ
ብእሲ ምእመን ዘለእግዚኡ አሥመሮ።
ወርቀሂ ኢታፍቅሩ ወኢትኅሥሡ አሠሮ
እስመ ወርቅ ዘየኀልፍ ይሰኪ ዘአፍቀሮ
ወለእመ በወርቅ ኮነ እንተ አብርሃም ተምሕሮ
ለኪራም በዐለ ወርቅ አልቦ ዘያከብሮ።
		-- ዘአስበ ፃድቅ
%
ሕሙም ይስሐቅ ሶበ ለመዊት አልጸቀ
ዘመደ ሥጋሁ መጥባሕት በአንብዐ ደም ተጠምቀ።
%
ዕውር ኀጥእ ውስተ ግበ ሲኦል ወድቀ
መንግሥተ ሰማይ በርህ ሶበ ለጻድቃን ሠረቀ።
%
ለቤዝወ አዳም ጳውሎስ እምሐቌ ኢያቄም ሠረቀ
ዘበውስተ ሕፅኑ ለስምዖን ማኅየዊ ተሐድሶ አካል ረፈቀ።
%
ይሁዳ ይመስል ከመ ቃለ መጽሐፍ ዘጸድቀ፤
ውስተ ቤተ መቅደስ ለሕዝብ አምጣነ ዘረወ ወርቀ።
%
ነጋዲ ረኀብ ኢትፈጽም ባሕታዌ ገዳም ሥንቀ
ፍኖትክ ጾም እስመ ኢኮነ መንፈቀ።
		-- ዘይትባረክ ቂርቆስ (መሪጌታ ዘደብረ ፅሙና)
%
ወርቅ ሰማያዊ
ጥብሉለ ንስቲት ፀርቅ እመ ውስት ምድር ወድቀ
አይሁድ ለነሢእ ኪያሁ ተሐየዩ ጥቀ
ጠቢባንሰ ነሥእዎ ወአእመርዎ ጥዩቀ፤
አምጣነ ረሢአን አይሁድ ነጸሩ ፀርቀ
ወነጸሩ ጠቢባን ወርቀ።
%
በድምፀ ነጐድጓድ ድንግልና
ላዕለ እብነ ሀገር ፅንስ ከርሠ ድንግለ ዮሴፍ ወድቀ
ወዘንጽሕ ጸዳለ ተፍሕሮ ላዕሌሃ በረቀ፤
ንጽሐ ድንጋሌሃሰ በርህ እምርደተ መልአክ ተዐውቀ፤
አኮኑ እምልብሱ ልማድ ማሕፀና ተዐርቀ
ወበማይ ድንጋሌ ተጠምቀ።
		-- ዘአርአያ ወረታ (አቶ)
%
ገብርኤል ተፈናዊ
ይትዐጸፍ ምንተ ጊዜ ወርኀ ጥምቀት አልጸቀ
እስመ ነድ ልብሱ በሕፅበት ኀልቀ።
ተሐጽቦተ ልብሱሰ ነድ ኢያስተዋረዶ ጥንቁቀ፤
እስመ እግዝእቱ ድንግል ትፈትል ወርቀ
ወእግዚኡ ይትአጸፍ መብረቀ።
		-- ዘይርጉ (አለቃ)
%
ሶበ ሰምዐ ድምፀ እሳት
ጐየ ሎጥ ውስተ ገዳም
መሥዋዕተ ኀጢአት ሰብአ መዋቴ እስከ ይሠውዕ ጥንቁቀ
እሳት በላዒ ዘበሰዶም ጸድቀ፤
አመ እግረ ሕፃን ቂርቆስ ባሕቱ ብሔረ ነነዌ አልጸቀ
እሳት ጐየ እስከነ ርኅቀ፤
እስመ ለበላዒ እሳት ኃምሳ ደቂቀ
ፋሲካሁ በኤልያስ ኀልቀ።
%
በደማስቆ
ወድቀ ሳውል እመባርቅት
አንተሰ ኅሩይ ሶበ ደማስቆ አልጸቀ
ግብተ እምነ መብረቅ ገጽከ በረቀ፤
ወሥሙረ በቀልት ስምከ እምነ ቆምከ ልህቀ፤
እስመ ለስምከ ዘኢርኅቀ
ነፋሰ አእምሮ ረቂቅ እምኵሉ ዘረቀ
ኀበ ላዕል ሰሐበ ጥዩቀ።
		-- ዘመርሻ (አለቃ)
%
ልደት ቀዳማዊ
ዘበአረጋይት ወአረጋዊ
በደኃራዊ ልደት ተሐድሶ አካል ተዐውቀ፤
እስመ በርህ ተሐድሶ ሥጋ ለጻድቃን ሠረቀ።
ምሳሌ ዝኒ አብርሃም አለብዎተ ጠየቀ፤
አኮኑ ወለደ እምድኅረ ልህቀ
በርሥእናሁ ሕፃነ ወቃሎ አጽደቀ
ወእምቃሉ አሐዱ ኢወድቀ።
		-- ዘታመነ (አለቃ)
%
እምኢክህለ ኒቆዲሞስ
ተዋሥኦቶ ለኢየሱስ
መንግሥተ እሉ ጠበብት ሥጣዌ ከመ ኢትትናፈቅ ሕቀ
እስመ ሎሙ ልደተ ድንግል ፈታሒ አልጸቀ
ወአዕበየ ሳዶቅ ክላሀ ክልኤሆሙ ዕርቀ፤
አኮኑ ተወልደ እምድኅረ ልህቀ
እምከርሠ እሙሰ ይትርፍ በከመ ተዐውቀ
እምወለቱ ወላዲ ሠረቀ።
		-- ዘበቀለ ጎበና (አለቃ)
%
ደለዎሙ ለመላእክት
ከመ ሰብአ ዓለም ሐሜተ ግብር፤
አምጣነ በዐይን ዐይነ አመ ሩፋኤል ሰረቀ
ለድንግል ከመ ያስተፍሥሓ ገብርኤል ሰሐቀ
ሚካኤልኒ ዘኮነ በስመ ይዋሄ ዕውቀ
ቤቶ ለፈርዖን እስመ ሠጠቀ
እምክረ እሉሰ ይርኀቅ በከዊን ጥንቁቀ
ቀውስጦስ ተገድፈ ወወድቀ።
		-- ዘበቀለ ጎበና (አለቃ)
%
እብነ ቢታንያ ይበሊ በውስተ ምግባሩ
ወከዊኖቱ ብሉየ ቅድመ ሆሣዕና ተዐውቀ፤
ምስለ አእሩግ ኪሩቤል አምጣነ ረፈቀ፤
ለተሴስዮ ጣዕመ ዝማሬ
ኅብስተ ጣዕማዌ ዘያጸግብ ጥቀ
አእሩገ ወደቂቀ 
ወበህላዌሁ ንባብ እምነ ኵሉ ኢርኅቀ። 
ሐንካስሂ አስቆሮታዊ ዘኢረሰየ ሰዋቀ
በትረ ሃይማኖት ሆሣዕና ጴጥሮስ ዘናፈቀ
እንዘ ፍኖተ ካህድ የሐውር በመካነ እብነ ወድቀ
ሆሣዕና ዳዊት ጸላኢሁ አመ በጽሐ ወአልጸቀ።
		-- ዘሐዲስ ኪዳናት (ቄሰገበዝ ዘጽላሎ)
%
ስምዖን አብ ያኀዝነኒ በሕቁ፤
እክለ እክለ እስመ ይብልዎ ደቂቁ።
%
ተዝካሮ ግበሩ ባሕታውያን ደቂቁ፤
ለምውት ጾም እስመ ደብረ ዘይት መንፈቁ።
%
መንጦላዕተ ፍትሕ ትሰፍሕ በገጸ ፈጣሪ 
መርዓዊ ተውላጥ ክርስቶስ ግፋዕ እንዘ ዕራቁ
ወእመ አኮ ርቱዕ ለቤተ ምኩናንከ ንድቁ
ዳዊት ወአክዓብ
እለ ትእዛዝከ መዝገበ ሰረቁ
ውስተ ግበ ኀዘን ለእመ ወድቁ
ለዳዊት ተኀዝን ወለአክዓብ ታስቆቁ።
አንተሰ ወዳዊት እመ ትትዓረቁ
ዳዊት ወኦርዮ ነገረ ቤርሳቤህ ኢያኅለቁ፤
አኮኑ ልቃሖሙ ፍትሐ ኢፈደይኮሙ በሕቁ
ለዳዊት ከመ ጌጋዩ ወለኦርዮ በከመ ጽድቁ።
		-- ዘዶሪ (አለቃ)
%
ወላዴ ሕፃናት ወይን ሰብአ ተዋርዶ
ልብሰ ዘባኑ ከፈለ በሰማርያ ቤተ ምርፋቁ፤
በጽንፈ እሳት ወነድ አምጣነ ያስቆቁ
ዐረቁ እንዘ ይብል
ልብስ ዘኢያቀውሞ ሰኪኖን ደቂቁ፤
ወይትሜነይ መቃብረ፤
ንዋያቲሁ አቁጽል እስመ በበሕቅ ኀልቁ።
እግዚእነሂ ወይነ ዕብራስዲ አመ ተእኅዘ በሕቁ
አቁጽለ በለስ አርዳኢሁ አኀዙ ይሰረቁ፤
ወአልበስዎ ሜላት እንዘ ይሣለቁ 
አይሁድ ደመናም ምራቀ ዘወረቁ።
		-- ዘዐወቀ (አለቃ ዘወቄጣ ማርያም)
%
አበሳ ይከውን ትሩፋተ ሥጋ
ምሳሌ ዝኒ ነገር እምአበው ይጠይቁ
በብሂለ እፎ ዕቅፍት አለ ተዐቅፉ ወወድቁ
አኮኑ ለአጋግ ጽንዐ ጌጋዩ ቀቲለ ብእሲ ለሳሙኤል ጽድቁ
ወጌጋየ አዳም በሊዐ ቈጽል
ትሩፋተ ኮነ በኀበ ምእመናን ደቂቁ።
በጾምሂ ወበርኅራኄ እምገጸ ትሩፋት ርኅቁ
መርቅያን ወሳኦል በቤተ ትሩፋት እለ ልህቁ፤
ወእምነውረ ሰርቅት ይንጽሑ በማየ ትሩፋት ተጠምቁ
ዘኢደለዎሙ ለበሊዕ ኀባውዘ ቁርባን እለ ሰረቁ።
		-- ዘአድማሱ ጀምበሬ (መልአከ ብርሃን)
%
በመጠን ዘምር እብነ ቢታንያ 
ወኢትክላህ እንከ እምአኀዊከ በሕቁ፤
ከመ ኢይርሥዑ ቃለ ለሆሣዕና ደቂቁ
እስመ እሙንቱ መተርጉማን
ቃለ ሆሣዕና በአሚን ያጽድቁ፤
በከመ ነበበ ጳውሎስ
ከመ እምንባብ ይሄይስ ትርጓሜ መፃህፍት እለ ተዐውቁ።
ለአድግሂ ብዝኃ ንባቡ ከመ ይጠይቁ
አአሩገ እስራኤል በአርምሞ ወበብዝኀ ትእግሥት ይረፍቁ።
ዘምስለ ባዕዳን አይሁድ ኢትደመሩ ረኀቁ
አምጣነ ይቤሎሙ ሆሣዕና ለእለ በአሚን ይትላሀቁ።
		-- ዘቀፀላ (ሊቄ)
%
በዓለ መዛግብት አብድ
ለባዕድ ይዘግብ እንዘ ለርእሱ ይቄቂ፤
እስመ ኢያእመረ ምንተ ምጽአተ ሞቱ ሰራቂ፤
ወመልአከ ሞት መራድ ከመ ኪያሁ ይጸንሕ ወአስናኒሁ የሐቂ።
		-- ዘወርቅ አገኘሁ (አለቃ)
%
መስተገብረ ኀይል ቂርቆስ
ለምእመናኒሁ አትክልት ማየ ተአምኖ ይሰቂ
እንዘ ሐቌ ልቡ ንጹሕ ቅናተ ወንጌል አጣቂ
ወኢተሀበለ ይስርቅ ንዋየ ዚአሁ እምነተ ባህለ ንስጥሮስ ሰራቂ።
		-- ዘድንቄ (አለቃ)
%
ጽደቅ ወዓመፃ
እስመ ቤተ ዕውቅ ፀርኪ ወቤተ ክርስቶስ ዐራቂ
ነፍስየ! እምግብረ ዓመፃ ፍጹመ ረኀቂ፤
እንዘ ተኅድጊሰ ጽድቀ እመ በዓመፃ ረፈቂ
ከመ ይደልዎ መቅሠፍት እምአበው ጠይቂ
ለዘቦአ ቤተ ባዕድ ሰራቂ።
%
ውስተ ልበ ምድር ተኀብአተ ሄሮድያዳ አርዌ ስሕተት መርቄ
ለእመ በሰማይ ዖደ ክሣደ ዮሐንስ አንቄ።
		-- ዘአድማሱ ጀንበሬ (መልአከ ብርሃን)
%
ላሕይ ንጽሐ ሱራፊ ረቂቅ
በፍትው ገጽ ተክለ ሃይማኖት ጻድቅ።
%
አልቦ ሥርዓት በዘሌዋውያን ምርፋቅ፤
ታሕተ ነቢሮ እስጢፋ ልሂቅ
አምጣነ ነበሩ ላዕለ አእባነ አፍኣ ደቂቅ።
%
አመ ኀልቀ በዐቢይ
ድኀረ በንኡስ ተብህለ መልክአ ኢየሱስ ረቂቅ
ፍጡነ አውረዶ ለኮከብ ዚቅ
መዘምር ስቅለት ምሁረ ቤተ ጴጥሮስ ሊቅ፤
ወፀሐይ ወወርኀ ካህናት ደቂቅ
ወለጥዎ በልሳን ዕውቅ።
%
ውሕዘ እምላዕሉ
ፈለገ ብርሃን ገጽኪ በላዕለ ምውታን አዕጹቅ
ማርያም ዐይነ እንቲአኪ ዘልብሱ መብረቅ፤
ወኮከበ ብርሃን ሠረቀ እምደብረ ምጥማቅ ልሂቅ
እስመ ቈጽለ ብርሃን እዴኪ ሐመልማለ ወርቅ
ከደነቶ ለሕያው ምጥማቅ።
%
ለማርቆስ ተርጐምዎ
ለኅበ ብዙኅ ፍኖት ዘአሜስያስ ደቂቅ
እስከ ወፅአ ስሙዓተ ደሙ እምዐረብ ወሠርቅ፤
ወከመ ይኩኑ ስምዐ ለሞተ ማርቆስ ሊቅ
ነጐድጓደ ሰማይ ኤልያስ ወሙሴ መብረቅ
ተጸውዑ እምራማ ምርፋቅ።
		-- ዘምን ደስይል (አባ)
%
ጊዮርጊስ መስተበቅል!
ዝርዋን ቃላት/አዕፅምቲከ
ዘውስተ ዐየር ተክዕው እስከነ ዐረብ ወሠርቀ
ይባኡ ውስተ እዝነ ኵሉ ዘዕፀው ዐጽቅ
ከመ ልማድከ አዝዝ ሮምያ ዕርቅተ መልበስ ጽድቅ፤
ወድምእተ ልሳን እማየ ዕርቅ
ጽዋዐ ባቢሎን ትስተይ ዘእንበለ ወርቅ
ከማሆሙ ለሰብዓ ደቂቅ።
		-- ዘአድማሱ ጀንበሬ (መልአከብርሃን)
%
እምቅሩብ ተኣኅዎ
ዘአምኖን በኩር ወዘትዕማር
እምከመ በትዕማር ወድቀ ሕሊና ኃይለ አምኖን መብረቅ
ይኄይስ ተዘምዶ ዘዮሴፍ ርኁቅ፤
አኮኑ ጽሩየ ድንጋሌ ማኀተመ ኢሳይያስ ወርቅ
ኢሰበረ ዮሴፍ በእንተ ጽድቀ
እስከነ ኢስምዐ ቃለ በእዝነ ምሥራቅ 
ጽባሐዊ ገብርኤል ማዕነቅ።
%
ወርቅኪ ዐርገ በክንፈ ሕንፃ
መንገለ ዳግሚት ሰማይ እንዘ ንሬእዮ ደቂቅ፤
ወእመ እምዝንቱ ልብኪ ርኁቅ
ወለተ ጊዮርጊስ አጥረይኪ በምሥያጠ ሰሎሞን ቃለ ጽድቅ
ሠናየ ስመ ዘኢየኃልቅ፤
እስመ ኢየኃልቅ ስም ለእመ የኀልቅ ወርቅ
ሠናየ ስመ ዘኢየኅልቅ።
		-- ዘናሁዳ (አለቃ)
%
ሤመ አብ ላዕለ ታቦር
በአንብሮተ እድ ጴጥሮስ ወልደ ባሕርዩ ረቂቅ፤
ለውእቱ ወልድ በቂሣርያ
እስመ ተሐዘቦ ልበ ጴጥሮስ ሊቅ
ከመ ሥጋዊ ውእቱ እንዘ እመንበሩ ኢየዐርቅ።
ወእምይሁዳ ሠወረ ምሥጢራት ጽድቅ፤
ልበ ይሁዳ ታቦት አምጣነ ልቡጥ በወርቅ
ወእምይሁዳ ሠወረ ምሥጢራተ ጽድቅ።
		-- ዘበቃ (ቄሰገበዝ ዘጎንጅ)
%
እዝንከ ይስተይ ማየ ዘለፋ
ኀበ ነቅዐ ማይ ግፍዕ እምድኅረ ኅለፍከ ሊቅ
ወፅአት በትር ዘእዴሆሙ
ለእለ ገፍዑከ ነፋሳት ደቂቅ
ተኰርዖተ ርእስከ ትዕማር በበትረ ይሁዳ ከመ ትጽደቅ፤
ወምስፍና ልብስከ ወፅአት እምአባለ ዕርቅ
ከመ ትትናገር ዕርቃነ እንበለ ምክንያት ፀርቅ
ወምስፍና ልብስከ ወፅአት እምአባለ ዕርቅ።
%
     ዘፍሥሓ ክርስቶስ (አባ)
እፎኑመ ኀልቀ ልብሰ ሃይማኖት 
ድልዋንሂ ኵልነ ለሰሐቅ ወለሥላቅ፤
አምጣነ ኢመልዐ ልብ ዘኢሳይያስ ማዕምቅ
ድኅረ እገሪሁ እንተ ትተሉ
ዘበእዝነ ሥጋ ኢተኀልፍ ጽድቅ
ወለምንት ያድለቀልቅ
መሠረተ አሚን ልብነ ከመ ሕንጻ ኵሉ ደቂቅ?
ኣኮኑ ጸብዐ ነጋሢ ናቡከደነፆር ወርቅ
በዕርቀ ዳንኤል እብነ ደብር ኅሉቅ ወድቁቅ፤
ዴገናሂ ለፍቅር ወተደለው ለዕርቅ
ሐመልማል ሲና በደብረ ሲና ምስለ ነደ ሲና ዘይመውቅ።
%
አንስተ እለ ተሐፀና ውስተ ቤተ እሳት ምውቅ
ይጸንዓ እምነ ዕደው ሠለስቱ ደቂቅ።
%
	ዘኃይለ ሥላሴ (አለቃ)
ለዘዕርቃነ ማይ ከደነ ጊዜ ከብካብ በልብሰ ይሁዳ ረቂቅ
አጽርቅተ ኤፍራጥስ ከልዕዎ ዘይትከልዑ ደቂቅ፤
ወበጥምቀተ ማይ ኢይኩን ትእምርተ ያዕቆብ ሊቅ ለክሣደ ድምፁ ክርስቶስ ኢረከበ ፈትለ ማየ ዝናም ዘአስቅ።
%
ቤተ ክርስቲያን ዕቀቢ
ሕሙመ ሥጋ ዓለመ ዘሕማመ ሥጋ ያጠውቆ፤
አኮኑ ያፈርህ ከመ ውስተ እሳት ኢያውድቆ፤
ወእመ ለከፎ እሳት አልቦ ሐዪው ወፍጻሜሁ ተጽዕቆ።
%
ኢትንግሩ ጌታ ወደማስቆ
ለኢትዮጵያ ኅዝንት ድምፀ ኀለይተ ብርት መሰንቆ፤
አኮኑ ነኀሥሥ ለምኒልክ
እስከነ ፍፃሜ መንግሥቶ ወጽድቆ።
		-- ዘአካለ ወልድ (መምህር)
%
ከበሮ ጻድቅ ትእዛዝ ወንጌል ዐቀበ፤
ክልኤተ ገጻተ እስመ ለተጸፍዖ ወሀበ።
%
ደዌሁ ለጾም ያፈርህ እለ ይበዝኁ ሕዝበ
እስመ ኢይጥዕም እክለ ወኢይሰቲ ሐሊበ።
%
ሰማዕት ምስለ ሰማዕት
በበይናቲሆሙ ተናበቡ፤
እስመ እመ ረሰየ ቶማስ ደመ አካሉ አስራበ
ቂርቆስ ወልደ ኢየሉጣ ጽሕርተ ሐፀበ።
ወሕሙም ሉቃስ እመ ኀሠሠ ሐሊበ
ጊዮርጊስ ላህመ አስተራከበ፤
ፋሲለደስኒ ልጓመ ለእመ ነሀበ
ቴዎድሮስ ሐፂነ አቅረበ።
		-- ዘድንቄ (አለቃ)
%
ፍጹመ አመ ሐለየ
እግዚአብሔር ከመ ይግበር
ለወልዱ የዋህ መርዓዊ ስቅለተ ሐማ ከብካበ 
ከዐወ በምኩራበ ኤሊ እክለ ምድር ኮከበ፤ 
ወትቤ ፀሐይ መርዓተ ማኒ ዘቀርበ 
ኢይከውን ሊተ እመ ነበበ
በዋሕድ ዐርብ ከመ አጽግብ ሕዝበ 
መና ክብር ብርሃነ ዕጹበ።
		-- ዘወልደ ኪዳን ጀንበሬ (መምህር ዘደብረ ታቦር)
%
ይነብብ አፍ ተረፈ ልቡና።
እብነ ቢታንያሰ ዮም ተረፈ መኑ ነበበ?
ሆሣዕና ዳዊት ቡሩክ እስመ እንዘ ይፈጥር ሕዝበ 
ቀዳሚ በአርአያሁ
ለእብን በእንተ አእምሮ ኢፈጠረ ልበ፤
ወበእንተ ካልእ ተናግሮ
ስብሐተ መላእክት ወሰብእ አፈ ወጥበበ።
ለዮሴፍ እምከመ ኮነ እብነ ምድረ ከነዓን ምግበ 
ውሂቦተ እብን ለቅዳሴ መኑመ ተሐዘበ?
እንዘ ጸቃውዕ ይውሕዝ እምከናፍረ እብን ንህበ
አኮኑ ሞገስ ቃሉ ወጣዕመ ነገሩ አስተዓፀበ
ሆሣዕና ዳዊት ዘቦአ ምኵራበ አይሁድ ጸባበ 
አኮኑ ሞገሰ ቃሉ ወጣዕመ ነገሩ አስተዓፀበ።
		-- ዘገብረ ኢየሱስ (መምህር ዘደብረ ሊባኖስ)
%
ሰላመ እምአብዝኁ
ሙሴ ወዮናስ እመ ኅቡረ ተረክቡ፤
ክልኤሆሙ እስመ በውስቴታ ለቀላይ ተዐቅቡ።
ሎጥሰ ወቂርቆስ ለገቢረ በቀል እምቀርቡ፤
እስመ ፈርሀ ነደ ሎጥ ማእከለ ሕዝቡ
ወጥቡዕ ለሕፃን ልቡ።
		-- ዘድንቄ (አለቃ)
%
አመ ወርኀ ስቅለት ተስእላከ
ሐዋርያተ ማይ መሪር ሐሞተ ነጌ ወከርቤ
ወይነ ማየ  መሳብክት ለይኩን ዘትቤ
ወታሕተ መትከፍትከ ኮኑ ጊዜ ፈቀድከ ምንዳቤ 
ደቂቀ እስራኤል ዕርቃን ወጥብጣቤ
እንዘ አንተ ለዕርቃን ግልባቤ።
		-- ዘወልደ ሥላሴ (አለቃ)
%
አልቦ ለወልድ ውስተ ገጸ ምድር አብ 
ወእም አልቦ በሰማይ ርሑብ
ከመ በሰማይ ገዳም ወበገጸ ምድር ኮከብ።
		-- ዘገብረ ሥላሴ (መምህር ዘኤልያስ)
%
ወልድ ወላዲትከ
ዐባይ ይእቲ እመሠረታ
እመኒ በግልጽ አስተዋረዳ ረኀብ 
እንዘ መሠረታ ውእቱ መክብብ፤ 
ትውልደ አቡከ ኄር ባሕቱ ከመ ኢንንግር ለሕዝብ
መሠረት ሎቱ ኢይትረከብ ፤ 
ወሐረገ ትውልድ ለከ ከመ ኢንስሐብ
ኢሀለዎ ለአቡከ አብ።
		-- ዘወልደ ጊዮርጊስ (አለቃ)
%
ዓለም ትሰርሕ በወሊደ መንታ 
እንዘ ለይሁዳ ኀሣር ወለማትያስ ከብካብ፤ 
ዓለመ ተፈጥሮሰ ንፍታሕ እማኅተመ ፍጥረት መዝገብ
እለ ተጋባዕነ በምስጢር መርህብ፣
እመኒ አፈ ጥበብ
ይነብብ ቃለ ዘአስተዳለወ ልብ።
ደመናትሂ ያወርዱ በምድረ አሕዛብ ወሕዝብ 
ዝናመ ለሐራሲ ወመና ለያዕቆብ፤
እስመ ዘጸሐፈዮናስ መጽሐፈ ነበልባል ዕጹብ 
ይጸሐፍ በነነዌ ወበሰዶም ይትነበብ።
		-- ዘተጠምቆ (አለቃ)
%
እስራኤል ኢይብላዕ ጽፋቀ ሰኰና 
ወዘጥረሲሁ ክልኤቱ እንስሳ ገዳም ቅሩብ
ዘባነ ፈቃዱ ቀጥቀጠ ኃይለ አንበሳ ንባብ፤ 
እስመ ቆመ ዘእንበለ በትር መደልው ልብ
ዐፀደ ኦሪት ዘየዐቅብ
ጽጌ ትእዛዝ ኢትቅሥም ሕልመ ራእየ ጴጥሮስ ንህብ።
ንሕነሰ እመ በላዕነ እምጽንዐ በለስ ረኃብ
ጽፉቀ ባሕርይ ወዘክልኤቱ ልደታቲሁ በግዐ ዐርብ
መንጽሔ አበሳ ውእቱ ወዘዐዘቅተ ክብር ማሕየብ፤
ነፋሰ ሕይወቱ ኀበ መልዕልት እስከ ቁመተነ ይስሕብ
አምጣነ ዕሙቅ ልደት ብዕለ ጸጋሁ ለአብ
ነፋሰ ሕይወቱ ኀበ መልዕልት እስከ ቁመተነ ይስሕብ።
		-- ዛጎበና (አለቃ)
%
ዐቀበ ለእግዚኡ
ስደተ ሄሮድስ ዝናመ ጊዜ
ከመ እመዐላዊ አክዐብ ሠለስተ ሱባዔ አውራኅ መዝገቦ
ኤልያስ ሶበ ሉዐላዊ አክአብ ረከቦ
ምስለ ዘማዊት ሰጊድ ለሥዕለ ፀሐይ ሰኪቦ፤
አምጣነ በፀሐይ አመንደቦ
መዋዕለ ፀሐይ ወወርኀ ብዙኀ ዐስቦ 
ለነቢይ እግዚኡ የሀቦ።
		-- ዘገብረ ሥላሴ (መምህር ዘኤልያስ)
%
አፈቀር አነ ጉባኤ ቃና በግዕተ፤
ጉባኤ ቃና በግዕት አምጣነ ትመልእ ቤተ።
		-- ዘወልደ ሰንበት (ሊቀ ኅሩያን)
%
ነነዌ አእመርነ በከመ ኮንኪ ሕምምተ፤
ኵሉ ርእስኪ አምጣነ ኮነ እሳተ።
%
አመተ እግዚእ መቅደስ እንተ ትጸውር ልሕኵተ
ትኩን እምነ ሰማይ ወትኩን መሬተ
ጊዜ ጽምዐ ማይ ኢዖቀት እስመ ረወየት ሠለስተ።
		-- ዘጥሩነህ (አለቃ ዘቦረና)
%
እሳት ሐንካሰ ነነዌ ዘየዐቅብ ቤተ
በሠግረ በትረ ኃይል ኀለፈ ደቂቃ ባቢል ሠለስተ።
		-- ዘጥሩነህ (አለቃ ዘቦረና)
%
ለወልድክ ባሕረ ኤርትራ
ሙሴ ገሥዖ ከመ ይትመሀር ትሥልስተ
ወበበትር እመ ዘበጥካሁ ኢይመውት ሞተ።
ወእመ ጸለየ ፈርዖን ጸሎተ ዮናስ ስጥመተ
እኁከ አሮን ማዕበል ስሕተ 
ወሕዝብከ አበሱ ማያተ።
		-- ዘገብረ መድኅን (ዘሌመን ሥላሴ)
%
ለሕሙም ሰማዕተ ልዳ
ብእሲተ ቤቱ ወንጌል እንዘ ታነድድ እሳተ
አሕመመቶ ነዋ ሰብዐተ ዓመተ፤
ዘእንበሌሃ ካልእተ እስመ ኢየአምር ምንተ
ወእሙ ክሣድ በከየት ግብተ
ጊዜ ሞቱ ጸዊራ መጥባሕተ።
		-- ዘተካልኝ (ቀኛዝማች ዘየነጃ)
%
ኦ ሀገር ዘኢይትዐጸው
ኖኅተ ጸሎት እዝንከ መዓልተ ወሌሊተ?
ዑረተ ዐይንየ ረሲ ዘዐይነ ቂርቆስ ዑረተ፤
ኀዘነ ወትፍሥሕተ
በኵሉ አዝማን እስመ ዘታስተባሪ አንተ።
ፀሐይሰ ወማኅቶት ኢይኤድሙኒ ሊተ
ጽርሐ ትሥልስትከ ዋሕዳዊ ክልልተ መለኮተ፤
አኮኑ አእመርኩ ከመ ኢተኀሥሥ ምንተ
ፀሐየ ጊዜ ነግህ ወበፍና ሠርክ ማኅቶተ።
		-- ዘገብረ ሥላሴ (መምህር ዘኤልያስ)
%
በዐቢይ ግፍዕ መሥፈርተ ናቡቴ
ወዘኦርዩ መድሎት እግዚአ ገቢር ምሕረተ
እምእደ አይሁድ ይትሌቃሕ ልቃሐ ፍጡራን ሞተ
ለአይሁድ ዘይሌቅሖሙ አሐተ ሰዓተ፤ 
ወሰምዑ ጽዕለታተ
አእዛኒሁ ዘሰምዑ ቅዳሴ ወአኰቴተ።
ይለብሳሂ ወይትከደና በእደ ይሁዳ ዘስሕተ
ተጸፍዖ መላትሒሁ እለ ኮና ዕሩቃተ
ወገቦ ዚአሁ ጽሙዕ እምቅድመ ይስተይ ኵናተ
እለ ርኅቡ አእጋሪሁ ይበልዑ ቅንዋተ።
%
ምዕረ ሃዐ ርእሶ ዘተአገሠ ጽእለተ
ለኬፋ ወሳውል እንዘ ይሜህር ሥርዐተ፤
ሰማዕተ ልዳሰ ኄር ከመ ይትመካህ ድኅሪተ
ልቃሐ ሞቱ ፈደየ ለአግዓዚሁ ህየንተ አሐዱ ትርብዕተ።
		-- ዘአድማሱ ጌትየ (ንቡረ እድ)
%
ለውርዝው ቶማስ ወድሶተ ሰብእ ድልወቱ፤
እምነ ጌጋያት አእጋር አምጣነ ንጹሕ ውእቱ።
%
ኮነ ወይን ምቱረ አፃብዕ ዐሠርቱ
ደዌሁ ዝናም እስመ እንተ ዘርዕ ውእቱ።
%
መኮንን ይፈትሕ ላዕለ ፍጡራን እስፍንቱ
ኵሉ ፍጥረት እስመ ቀታሌ ነፍስ ውእቱ።
%
መፍትው ለቶማስ ያፍቅርዎ ሕዝበ ኑፋቄ ጸላእቱ፤
እስመ ለወልዶሙ ሰይፍ አንሥኦ በአጻብዒሁ ዐሠርቱ።
%
ሐካይ ቶማስ ህላዌ ዚአከ ከንቱ
ለቤትከ አፍ አምጣነ ማዕጾ አልቦቱ።
%
ምሳሌ አበዊነ በጽሐ በዘካርያስ ዘታሕቱ፤
ማእደ ተመትሮ እንተ ቀርበ ሎቱ
አኮኑ ተደረ በወልዱ እንዘ ያመከኒ ቦቱ።
		-- ዘምሥራቅ  (አለቃ ዘኤልሻማ)
%
አካለ መርዓዊ ገራህት ከመ ይገፍትዕ ይፈቱ
ሕማም ሐራሲ ዘዕረፍት አልቦቱ፤
ዋሕድ ዘርዕ እስመ ኢሠረፀ ሎቱ።
		-- ዘምሥራቅ (አለቃ ዘኤልሻማ)
%
ዶርሆ ገብርኤል ዘዐቃቤ ሰዓት ውእቱ
ነቀወ እምድኅረ ጊዜሁ በሰዓት ሠለስቱ፤
ሠናይ ቃል አምጣነ ተውህበ ሎቱ።
		-- ዘአምላኪየ
%
ለአብ ኢነጸርዎ
ምሉዓነ ዐይን ኪሩቤል እንዘ ቅሩባን እሙንቱ፤
አካሎሙ እስመ ይከድኑ በአክናፍ ስድስቱ።
እስጢፋኖስሰ ርኁቅ በጽርየተ አሚን መጽሔቱ
ነጸረ አበ ምስለ ክልኤቱ፤
እስመ ዐይኑ ሃይማኖት ውእቱ።
		-- ዘይርጉ (አለቃ)
%
ማዕበለ ክረምት መዐትም
በብዝኃ ግሣጼ አንሥአ አእባነ ላዕሉ ወታሕቱ
ኀያል ማዕቀበ አልፋ ዘቆጵሮስ ቤቱ፤
ብሂሎ ዘሞተ እስመ ዘለፎ ለዝንቱ፤
ወፈቀደ ካዕበ በመንኖቱ
አነዳሁ ከመ ይንጽፍ ሎቱ።
		-- ዘምስራቅ (አለቃ ዘኤልሻማ)
%
ለአዳም እብነ ገሊላ
ገቦሁ ኅቱም ወኢይትዐወቅ ስቁረቱ፤
ሔዋን አርምሞ እስመ ወፅአት ቦቱ፤
ወለእብነ ገዳም አዳም እንዘ እመሬት ፍጥረቱ
መንፈሰ ሕይወት አኅደረ በውስቴቱ
ሆሳዕና ዘመሐለ ሎቱ።
%
ጌራ ወርቅ ድንግል ዘበርእሰ ኵሉ
አሐደ ረሰየት እንዘ ተዘምዶ አልቦቱ
መርዓዌ ወሊደ ምስለ ድንግልና መርዓቱ
ወተቃርቦ እንዘ አልቦሙ
መንግሥት ምስለ ተዋርዶ አንበረ በሞቱ
ወልደ አብ ዘባሕቲቱ 
እንዘ ከመ እግዚእ በላዕሉ ወዘከመ ገብር በታሕቱ።
ሰሎሞንሰ ዘተስእኖ አሲረ ክሌኤቱ
ስኢለ ወውሂበ ኢያኅበረ በመንግሥቱ
ኢዮብኒ ኅቡረ ኢረከቦሙ በቤቱ
ለንዴት ጊዜ ብዕሉ ወለብዕል ጊዜ ንዴቱ።
		-- ዘጎበዜ (አለቃ ዘደብረ ወርቅ)
%
ነበልባለ እሳት አብርሃም ለዘይኔጽሮ
ኵሉ ዘመጽአ እስመ ይትዌከፍ ውእቱ
ወአናግዲሁ ነዮሙ ሰብአ ነነዌ ለዝንቱ
እሉ ሰብአ ነነዌ
ከመ አናግድ እመ ተርፉ ቦቱ
ተወካፌ ነግድ ነበልባል
እስመ ዘሥጋ መብልዓ ኢሐለየ ለባሕቲቱ።
ድኅረ ተርፉሂ ሰብአ ነነዌ ከመ ይጸንዕ ትሕርምቱ
ሠለስቱ አስተርአይዎ ለእሳት ውሳጤ ቤቱ
ወአመ እሳት ነጸረ ምጽአተ ሠለስቱ
ቀዲሐ ማየ ባሕር አስተፋጠነ ከመ ይሕፅቦሙ ለእሎንቱ።
%
እምከብካበ አዳም አትሪፋ ስቴ ሆሣዕና
ወይነ ቤተ ቃና ጽሩየ እለ ከዐው በከንቱ፤
እስመ ሆሣዕና አክበደ ጽድቀ ብሂሎቱ፤
ምናሴ ሀብተ ዚአየ
ወገለዓድ ከርቤ ዚአየ ውእቱ
ዝኒ ጽዋዐ ሞቱ
እስከ ዮም ኢኀልቀ አምጣነ ምሉዕ ቅድሐቱ።
እመሰ ለሆሣዕና አዋልደ እም ቦቱ
እምኢሞተ ሆሣዕና በገቢረ ሠናይ ኀጢአቱ፤
በምክረ አዋልድ ሠላስ እስመ አምሰጡ ክልኤቱ 
በርባን እማእሰሩ ወአልዓዛር እምግንዘቱ።
%
ያኀዝን ስብአ ሞተ መክሊተ ገብር አሐቲ
ለእማ ረባሕ አምጣነ አሐቲ ይእቲ።
		-- ዘክፍሌ ፈለቀ (አለቃ)
%
ከርሡ ለስምዖን ቤተ ክርስቲያን ይእቲ፤
ብዙኃን ሰብእ አምጣነ ተቀብሩ ባቲ።
%
በረከተ ኀጥአ ማእረረ ምናሴ ቀኖት፤
አኮኑ አተወ በእዝነ ቂርቆስ መሥነቅት።
%
ኢየዐቁር እክለ ገብረ መንፈስ ቅዱስ መሥነቅት፤
አኮኑ ተሠጠ በመንፈስ ቅዱስ መጥባሕት።
%
እስፍንተ ዕለተ ትጸውሪዮ ዓመት 
ለወልድኪ ነቢየ ቴስብያ ዘአልቦ ዕረፍት፤
እስመ ይብል ዘልፈ ኢይልክፈኒ መሬት።
		-- ዘገብረ ሥላሴ (መምህር ዘኤልያስ)
%
ምኩራበ ቅድምና ክርስቶስ
ምዑዘ ተሐንጾ በደብር መስቀለ ሮምያ ዕፍረት 
ወጥሉለ ከዊን ማኅደር ለነግደ መከራ ሐረገ ዘይት
ናሁ ተነሥተ ማዕከለ አእላፍ ህዝብ በነፋሰ ኅፂን ቀኖት።
%
አልዓዛር ዘይንዕሶ
አመ ገደፎ መሬተ ለዕፄ መቃብር ትሑት
ይብል ዕፄ መቃብር ይኄይስ መዊት
ወይቤ ዮሐንስ እምነ መዊት ሕይወት
እስመ ሥጋ ድንግል ካህን ምሉዐ ፍርሃት
ይከውና ለእሙ ገነት።
		-- ዘአፈ ወርቅ ትኩረየ (መሪጌታ፤ ዘሰይፋጥራ ማርያም)
%
አብ እምደመናሁ
ቃሎ በታቦር እመ ወሀበ
እንዘ ተአምሮ ለወልድ ቀዳሚ በደብረ ሲና ቅድስት
ነግደ ታቦር ሙሴ አፍርሀከ ምንት?
ለእመ ደንገጸ ጴጥሮስ ባሕቱ በሰሚዐ ቃሉ ግርምት
አልቦቱ ለጴጥሮስ ግብረ ሐሜት፤
አኮኑ ያፈርህ ገጸ መለኮት
ወልማዱ ለጴጥሮስ ፍርሀት።
		-- ዘዘዮሐንስ (አለቃ)
%
ፍትሐ ሆሣእና ይደሉ ለዘተዋረደ፤
እመ ከመዝሰ ኮነ ንጻሬ ንጹሕ መጽሔት 
እምተንሥአ ሊተ ሀብተ ብዕልየ ምውት፤
ዘምሰለ ዕዋላ አኮኑ ዕድግት
ሀብታተ ኪሩቤል ወሰደት
እንዘ ትብል ኪሩቤል የዐብዩኒ በምንት።
እብንሂ ዘመነንዎ ሕዝበ ሆሣዕና ነደቅት።
ኮነ ለዝማሬ ውስተ ርእሰ አይሁድ መአዝንት፤
ወይብልዎ ለእብን እለ በጥቃሁ አርድእት 
ዘምር በመጠን ከመ ኢይዘንግዑ መላእክት።
%
ሐመልማላዊት ገነት ደብረ ቀራንዮ
ታዘነግዕ ልበ በመዓዛሃ ሥርዓት፤
እመ ኢበቈለ ባቲ ሦከ አልዓዛር ንዴት
ወተከሥተ በውስቴታ
ለአብርሃም እንተ ኢመነኖ መልክ ጼዴቅ ሀብት፤
እመ ነሐትታ ሰብአ ትፍሥሕት
ዘአሰረነ ኢንሑር ፍቅረ ዚአሃ መሥገርት።
አእመርነሂ ከመ ሀሎ በቀራንዮ ገነት
ያሬድ ዘወለዶ ሄኖክ ማኅሌት፤
እስመ ለጥበብ አድለው እምነ ኃላፊ ንብረት
እለ በአዕናቍ ተመሰሉ መዘምራኒሃ ሐዋርያት።
		-- ዘተሰማ (አለቃ ዘቀራንዮ)
%
በላዒ እሳት ዕጓለ አንበሳ
አመ ርኅበ ነግሀ ዘእምአክዓብ መሥዋዕት
ለበሊዐ ሥጋ ይጥሕር ቅድመ ኤልያስ ዳዊት
ዘለመደ ሥጋ አርዌ ምድር እሳት፤
እስመ ሠርክ ተውህበት
ለካልአ ሕግ ኤልያስ መሥዋዕተ አቤል መንግሥት።
ዕርገትሂ ጽዋዐ ዕዝራ አመ ተቀድሐት 
ለኤልያስ ጸውዕዎ መገብተ መዋዕል ሠረገላት፤ 
አኮኑ ይትሜጦ ጽዋዐ ሕይወት
ለኤልያስ እንተ ዖደ አድያመ ዮርዳኖስ ደብረ ገነት።
		-- ዘዐስራት (ድማኅ ገነት  ዘኤልያስ)    
%
ተፈጸመ ቅብዕ ዘመነ ሥጋዌ
እንዘ እቴሁና ታገምር በበሠለስቱ መሥፈርት
ወተረፈ ሥጋ ትበልዕ ውሳጤ ግሩም ማጀት፤
አኮኑ ኢመጽአ አላምነህ ገብሩ
እምነ ሀገሩ ለንጉሥ ዳዊት
ዘኒ ከመ ይክሥት
ሃይማኖተ ገብሩ ድልህ ተዋሐደ ምስለ ቅብዐት። 
ዮሐንስሂ እደ ዚአሃ ሰባኬ ድልህ ጥምቀት፤
በቅቤ ወበድልህ አምጣነ ይሠረይ ኀጢአት፤
ወእመ እዴሃ የዐርግ ላዕለ ደብረ ኤልያስ ዘይት
ምንት ሥላጤሃ ለቅቤ ሕገ ግዝረት?
%
ጊዮርጊስ ግዮን ፈለገ ሐሊብ!
ከመ ሕንጻ ደቂቅ ኮነ ሕንጻ አካልከ ቤት፤
እስመ ተማሰጦ ነፋስ ኀላፌ ፍኖት
ወሥልሰ ጊዜያተ 
አግብአት ቃል ኀበ ኖኅ ሞት
ርግብ ስጋ ዚአከ
ለመንግስትከ ሥቃይ እስመ አልባቲ ኅልፈት።
ለርእስክሂ ንጉሠ ገድል ዕለተ መርዓሁ ምትረት
አሰተቀጸለቶ በአክሊል እምከ ሃይማኖት፤
እስመ ክሣድከ ዮሴፍ ሥርግወ ተመትሮ ሜላት
ኢፈርሀ ነሢኦታ ለድንግል ሰይፈ እሳት።
		-- ዘግእዛን (ቄሰ ገበዝ)
%
ስሕተኒ አዕርፍ እምፃማ ተፈጥሮ 
እንበለ እሑር ገብርከ ኀበ ዘኢይገብእ ሞት
ኦስዱቅ በኮለ ምሕረት!
እስመ አንተ ለሐኵሁ
እምልሕኵት ሥጋ ለሥጋ ልሕኵት 
እግዚአብሔር ከመ ሞጣሕት
ዘትዌልጦ ለኵሉ ወትሬስዮ ከመ ትካት።
እመኒ ኀጣውእየ አድባረ ሐፂን ወብርት
መጠነ አሐቲ ኅጠተ ሆፃ በቅድመ ዐይንከ መሐሪት፤ 
ወከመ ኢይበልከ አንሰ ክብደ ቀኖና መዝራእት
ፈተንኩከ በምናሴ ወአመከርኩከ በዳዊት።
%
ማርያም ደከምኪ ድካመ ባሕርዩ
ለመልአከ ሰማይ ገብርኤል ሐዋርያ ርኁቅ ፍኖት 
በዑደተ ሀገር ስፉሕ ንጽሐ መንፈስ ቅዱስ እሳት
እምድካመ ሥጋ ዘአቡኪ ርስት
ድኅረ ሐወፁኪ መላእክት
ወአንበሩኪ ፍጹመ ማእከለ ንጽሕና ገነት።
ከመሂ ኢትባኢ ጊዜ ተመስሎ ምሴት
ምስለ አንሰተ ቤቴል ወገሊላ አብያተ ካልኣን ምሳሌያት
ከልዐኪ አሮን በበትረ እዴሁ ጥልልት
ወሕዝቅኤል ጽባሐዊ አቀመኪ በኖኅት።
%
በይምን ወፅግም እለ ይቀውሙ 
ቅውማኒሃ ለገጽ አዕይንተ ባሕታዊ ካህናት
ለአስተሐዝሎ አንብዐ መዝሙረ ዳዊት
አብጽሑ ሎቱ ለብርሃን ምውት
ቀዊሞሙ በመቅበርት
ጸሎተ ዳዊት አንብዐ ዘየአምርዎ ሕፃናት።
ወሰዳሂ በአንግፆ ለልበ ባህታዊ ሕምምት
ለአውፅኦ ነፍስ እንተ መጽአ ረኃበ ሥጋ መልአከ ሞት፤
ወእስከ አውረዳ ዳግመ ውስተ መቃብራ ድክመት፤
እምነ መቃብር ኢተሌለዩ መላእክተ ብርሃን አዕይንት።
		-- ዘጥሩነህ (አለቃ ዘቦታ ኪዳነ ምህረት)
%
ኦአዳም ኀይለ ማርያም
አይቴ ሀሎከ ወነበርከ በሕይወት 
በዓመተ ውዑአ ኮንከ እምደብረ ገነት
ሰሚዐከ ቃለ አስሕቶታ ለሔዋን ትምህርት?
ባሕቱ ዜና ሞትከ
ለሰሚዕ ዕፁብ፤ አምጣነ ሐዲስ ለለዕለት።
አንሰሂ እንዘ ሀሎኩ ለእብሬተ ውእቱ ሞት
መኑመ ጸውዐከ እንበለ እብሬትከ በቅጽበት።
ወእንዘ በስም አነ መራሔ ፍኖት
ፍና ሞት ቀደሙኒ ወልድ ወብእሲት።
		-- ዘመራሒ (አለቃ ዘጉና ሚካኤል)
%
እምሕገ ሙሴ አዘዘ ፍትሐ ሆሣዕና
ከመ በአእባን ትትወገር ዘማ ኪሩቤል ስብሐት፤
አኮኑ ተረክበት ምስለ ሕፃናት
ወምስለ አእሩግ ዘስሳ ክረምት
ድኅረ ፈኀርዋ መላእክት
በእንተ ልደታ ለዛቲ እምነ ሥላሴ ነገሥት።
አግሐሡሂ ተናግሮ ተረፈ አእባን ቀደምት
መርቆሬዎስ በፈረሱ ወበለዓም በእድግት
ወእንዘ ይዘርዑ ልብሰ ዘርዐ ሕዋሳት 
ቦ እመልበስቶሙ ዘወድቀ በፍኖት።
		-- ዘአሰፋው (መሪ ጌታ ዘተድባበ ማርያም)
%
ግብረ ሆሣዕና ነገር ለእመ ተወጥነ
አንሥአት ጸብአ ምስለ ሰሎሜ እድግት
እንዘ ትብል ኢይኅድር ውስተ ልብኪ ትምክህት፤
ለእመ ተሐዝሊ ሆሣዕና
አምጣነ ውእቱ ሀብትኪ ስደት፤
ወእንዘ ተሐውሪ በፍኖት 
አዕቀፁኪ አእባን ወአገሩኪ ፈያት።
ሊተሰ እመ ሐዘልኩ ሆሣዕና ኵሉ ፍጥረት
በስብሐት ተቀበሉኒ አእሩግ ወሕፃናት
ወተንሥኡ ሊተ አእባነ ገዳም ዐበይት
እንዘ ይብሉ ሆሣዕና መጽአ በትፍሥሕት።
%
ዐዊዳ ትጸርሕ በግዕተ ዐላዊ መጥባሕት
እስመ ተርፈ ውስተ አስፈሬዳ ዕጓላ ሰማእት።
		-- ዘገብረ ሚካኤል (አለቃ)
%
ይርዳእከ መጽአ መፃጉዐ ደዌ ምውት፤
እሳተ ለቢሶ ወልድከ አጽባዕት።
		-- ዘተካልኝ (ቀኛዝማች ዘየነጃ ሚካኤል)
%
ኢይቀውም አይሁዳዊ ቅድመ ሥላሴ ለጸሎት፤
እስመ ምስለ ደም ብእሲቱ ኵናት።
		-- ዘወልደ ትንሣኤ (መሪጌታ) 
%
ቀርበሂ ለአንሥኦ እንዘ ይሰፍሕ አጽባዕቶ
ሕፃነ ገሞራ ነደ እሳት ነነዌ ዘሐዘለቶ
ወበእዴሃ ሰሎሜ ዘሐቀፈቶ
ቶማስ፤ በአርብዓ እስመ ገብረ አንሥኦቶ።
		-- ዘጥሩነህ (አለቃ)
%
ኢየሐፍር አንሰ እብነ አድማስ ከዊነ፤
እብነ አድማስ ኃይል እስመ የሐርጽ አእብነ።
		-- ዘአድማሱ ጀንበሬ ( መላከ ብርሃን)
%
መጻሕፍተ ጥበብ ናንብብ እንዘ ንለብስ ብርሃነ
መጽአ መዓልተ አእምሮ ወኀለፈ ለነ
ሌሊተ ጽልመት ክቡድ እምድኅረ ከብደ ላዕሌነ።
		-- ዘተክለ ማርያም (አለቃ)
%
አኅፈር አንሰ በተፍኅሮትኪ
ለአረጋዌ ኀይል ዮሴፍ ማርያም እመ ኵልነ
እኅተ መላእክት ኵሎሙ እንዘ ንሰምየኪ ንሕነ፤
ባሕቱ በኀበ ኵሉ
ወርቀ ንጽሕናኪ በዮሴፍ ተፈትነ፤
እስመ ኢኀሠሠ ልቡናኪ
ኀበ ዮሴፍ ይሑር ሐልዮ ኃጢአት ሣዕነ
ነገርኪኒ ጽሩየ ኵሉ መንገለ ጽሩየ ኮነ
በብሂለ ዕፁብ አድማስ ፍጹመ ተወሰነ
እስመ እንዘ ላህም ትነብር ምስለ አንበሳ እሙነ
እምአንበሳ ኀይል ዘአምሰጠት ላህመ ርኢነ።
%
እምአርባእቱ አፍራስ ዘበተታልዎ ተፈትኑ 
ፈረስ አሐዱ ይከውን ለመኑ?
ሠለስቱ አፍራስ እስመ ለሠለስቱ ተጽዕኑ።
		-- ዘጥሩነህ (አለቃ)
%
መና ዝናም ለከርሠ እስራኤል ደመና
ወደመና ሰማይ ከርሥ ለዝናመ ክረምት መና።
%
ተዐቀብ በትር ብእሴ ብዙኅ ልዕልና፤
ከበሮ ፀርከ እስመ የኀሥሥ ሆሣዕና።
%
ፈድፈደ ብዕለ ሥላሴ
እንተ ለሥላሴ ተውህበ ላህመ አብርሃም አቡነ
ምስለ ሉቃስ ቢጹ እስመ ጽምደ ኮነ፤
እስመ ከመዝሰ ብዕል ውስተ ሰማያት ተወጥነ 
እንዘ ርስተ ሰማይ ንትካፈል በበመጠንነ
ሰማያተ ነሐርስ ኵልነ።
		-- ዘሳሙኤል (አለቃ ዘግሸን ማርያም)
%
አይድዕዎ ለመቃብር 
ዜና ላእከ ኤልያስ ንስር ወላእከ ሙሴ ደመና
መላእክት እለ ይዜንው ዘድንግል ዜና
አምጣነ ድንግል ዘርኅበት መብልዐ መሬት ሙስና
በልዐት ሥጋ ዘተርፈ ውስተ ፍና
ወዘኀልቀ በፊንቆን መና።
%
ዕፁብ ለሰማዒሁ
ነገረ ጦማር ድንግል እንተ አልባቲ ሙስና፤
ጽንሰተ አምጣነ ርክብት ይእቲ በዜና
እምድምፀ መልአክ ፍንው እንተ አብሠራ በፍና፤
ወእንዘ ኅትምት ይእቲ በድንግልና
ወለደቶ ለባሕራን ሕፃና።
		-- ዘእንግዳ (አለቃ)  
%
ሙሴ ኢትዕርግ ላዕለ ታቦር፤
ከመ ደብረ ሲና በታቦር እስመ ኢይትረከብ መና
ወበታቦር አልቦ ዘሀሎ በሲና፤
ወእመ ህየ ተዐርግ ኢይምሰልከ ለጥዒና፤
ስቴ ዘታቦር ምስጢረ ዋሕድና
አምጣነ አእምሮ ያጠፍዕ ወያዘነግዕ ልቡና
ስቴ ዘታቦር ምስጢረ ዋሕድና።
		-- ዘደስታ (አለቃ ዘተድባበ ማርያም)
%
ሕሊና ይሔሊ ዘኢይፌጽም
ወእምሕሊና ይተርፍ ሐዋርያ ፍኖት ልቡና፤
ወእምረበናት ንስማዕ ምሳሌ ውእቱ ዜና
ሞተ ሀገረ አሕዛብ ኢበጽሐት ሶስና፤
ወእንዘ ምውት በሕሊና
ምስለ እግዚኡ ኢይሙት ጐየ ወልደ ዮና።
በሕሊናሂ ለኤልያብ እንዘ ትደለው ምልክና
ተውህበት ለዳዊት ዘኢተሐለየ በልቡና፤
ዘካርያስሂ ንዋየ እንዘ ይሬስዮ ለመና
መና ዘተሰፈዎ ተሰወረ በደመና።
%
ጽዕለተ አይሁድ ትስማዕ በፍትሐ ኦሪት
ዕፁተ ማሕፀን ይእቲ እንተ ኢወለደት ሐና፤
እመኒ ተወክፈት በረከት መልአክ ዜና
ዕፁተ ማሕፀን ጊዜ ወሊድ
ዘበልበ ሰብእ ማርያም ሕሊና
አምጣነ ትትናጸር በልዕልና
ኢየሩሳሌም መካን ምስለ ወላዲት ደብረ ሲና።
ዮሴፍሂ ኢፈለጠ በነጽሮ ገጸ ወሥና
ዘእግዚአብሔር አስተፃመረ ወሊደ ወንጽሕና፤
እንዘ ቦሙ ጋዕዝ በጥንተ ነገር ሰብእና
ለሄሮድስ ግብረ ወሊድ ወለጲላጦስ ድንግልና።
		-- ዘገብረ ማርያም ቡሬ (መልአከ ሰላም ዘደምበጫ ሚካኤል)
%
ንዋየ ፍዳ ሰብእ ተፀውረ መልዕልተ ርእስከ
አግብኦተ ፍዳ ለሰብእ ዘተአምር ሆሣዕና!
እስመ ዘተአምር አንተ እምቅድመ ያእምር ሕሊና
ለአዳም አቡነ ፍዳ ከላዕኮ
ኢይብላዕ በለሰ ገነት ወኢይርአይ ስና
ጊዜ ረኀብከ ሕገ ሲና
ፍሬ ዕፀ በለስ ኀጣእከ እንዘ ለካልአን ወሀቤ መና።
ወኀጣእከ ግማደ ልብስ ቅድመ ቀያፋ ወሐና
ታሕተ እግረ ዕዋል ፍዳ ነጻፍከ አልባሰ ደቂቅ በውስተ ፍና፤
ወፍዳ ተዋነይከ አንተ በወይነ ዚአሃ ለቃና
በቀራንዮ ሰኢለ ማይ አስተዋረደከ እምልዕልና።
%
ዐንበረ ጰርጋሞን ሞት ሐንካሰ ዮርዳኖስ ፍና
መስቄ አውስግንዮስ አሶር ቀስተ ደመና
እስመ ወልደ ቂርቆስ ምስዋራ ለመልእክተ ሞት ዮና
ለብእሲተ ግብጽ በአምጣና
ጽላሎተ ሞተ አሞጽ ሙራደ ሥጋ አቤል መና
ኑኀሚን ደብረ ማርያም ተመይጠት ዕርቃና።
		-- ዘጥሩነህ (አለቃ ዘቦታ ኪዳነ ምሕረት)
%
ይሜንን ሰብአ እብነ ቢታንያ ዲያቆን፤
እስመ ቅዳሴ ተምህረ እምነ ሱራፊ ካህን።
		-- ዘገብረ ጊዮርጊስ (መምህር ዘአክሱም)
%
ጤሜዎስ ወተክለ አልፋ
ኀቡራነ ስም ነዩሙ እንዘ ፍሉጣን በሥን
ለጤሜዎስ ገጹ አኮኑ ዘባን።
ወለተክለ አልፋ ዘባኑ ልዑለ ብርሃን ቀርን፤
እስመ ለገጸ ዝ ጤሜዎስ ድንግለ ብርሃን
ኢያእመራ ልበ ዮሴፍ ዐይን።
		-- ዘመርሻ መጋቢ ዘዲማ ጊዮርጊስ
%
በበምዕት ምእተ በዘመነ ሐጋይ መስፍን
ዘበቈለ በርእሰ መቅደላ ቴዎድሮስ ወይን፤
እምዘዚአሁ አስካል አምጣነ ጸግቡ በዐይን
እለ ጸዋምያነ ኮኑ አውሮፓውያን
እመቅደላ ከመ ይጹም እዝን።
		-- ጸገየ ወፈረየ
%
ማሪያም ዘማርያም
እኅተ ሰሎሜ ወማርያም
እኅቱ ለአሮን ሠዋዒ መሥዋዕተ ብሉይ ኪዳን
አኮ ወአኮ እምዮሴፍ ምእመን 
ወለደት ቃለ ኀታሜ ዓለመ ተድላ ወደይን
ብሂል ብሂል ከመ ኰሎን 
አንስተ እስራኤል ክህለት ወሊደ ሕፃን 
እምዳዊት ሜልኮል መካን።
		-- ዘገብረ ሥላሴ (መምህር ዘኤልያስ)
%
ለዘማ ታዴዎስ እንተ ሣቀያ
ወለዘማዊት ዮሐንስ ዘተናበባ ጽድቆን
እመ ሰብእ ደለወ ጽድቀ ዘማ
ዘታዴዎስ ዘማ አልቦቱ መጠን፤
እስመ ዜናሃ ነገረ በዜና ዕርገቱ ጰራግሞን
ወወረደት ትርአይ ገነተ ዳታን
ሄሮድያዳ ዘለብሰት ድርዐ ኤልዛቤል ኀጺን።
ወወረደት ትርአይ ገነተ ዳታን።
		-- ዘገብረ ሥላሴ (መምህር ዘኤልያስ)
%
ኵሉ ይትዌለጥ በኑኀ ዘመን
ፍዳ ዘሠጠጠ ሳዖል አልባሰ ዳዊት ገርዜን
አምጣነ ዳዊት ሰበረ መጽሔተ ሳዖል ብርሃን።
ወማየ ብሔራ ለሰማርያ
ሰናክሬም ፍዳ ዘአንቅዐ እምሕዝቅያስ ዐይን
እስመ ያማስኑ ንኡሳን 
ቈናጽለ ሕዝቅያስ ባዕድ ዐፀደ ሰናክሬም ወይን።
ጸሐፉሂ መራዳኒሁ ለኢዮርብዓም ካህን
ፍዳ ምድረ ባሊሎን በነነዌ ወፍዳ ነነዌ በባቢሎን፤
ዝኒ ነገር ሕስወ ከመ ኢይኩን
መንበረ መፃጉዕ እስመ ተረክበ በርእሰ መፃጉዕ ከላውዴዎን።
		-- ዘመኰንን (አለቃ)
%
ኅጢአተ ሕዝብከ ርኢ ከመ ዘኢርእየ
ወድልወተ ዚአከ አኮ እሞተ ርኅራኄ ድኂን፤
እስመ ለክሂል ደዌከ ኢይፌውሶ ስኢን 
እምርእሰ አርምሞ ቀዳማይ ኪን
እስከ ተናግሮ እግረ ብርሃን
እንተ ትድኅክ መዓተ እግዚአብሔር ሕፃን።
ትዌልጥሂ በበዘመኑ በዘይትዌለጥ ዘመን
ኅዘነ በትፍሥሕት ወትፍሥሕተ በኀዘን፤
እስመ ብርዐ መዓት አንተ በኀበ ምናሴ ሐፂን 
ወቀሊል በኀቤከ ክቡደ ኀጢአት ሰሎሞን።
%
ደምሰሰ አሠረ ፍና
ትዕይርተ አርዌ ወአሕማር፤
እስመ ለሐመር መካህ ሑረቱ እንዘ ይፄዐን ዘባኖ፤
ወበክንፍ ዘበእንግድዓሁ አርዌ ምድር ይትፌኖ።
ዮሐንስሰ ሑረተ ዘአርዌ ወዘአሕማር መኒኖ
በእዝኑ የዐርግ ደብረ አድኅኖ፤
ወለእመ ሄሮድስ ይትኄየል ለአማስኖ 
በፈረሱ ኢቀደመ እዝኖ።
		-- ዘገብረ መድኅን (አለቃ ዘሌመን ሥላሴ)
%
አዖደት ይስሐቅ ሕማመ ሥጋ ዘጸንዐ
ባቲ ዕቤርት ሰይፈ አብርሃም በግዐ።
		-- ዘገላነሽ ሐዲስ (እማሆይ ዘጽላሎ/ስ)
%
በማእደ ርእሱ ስፉሕ ወበበትረ ልቡ ዘጸንዐ
ዐቀበ ተክለ ሃይማኖት ወአምላክ ሠርዐ፤
ማእደ ሮሜ መስቀለ ወአሚነ ኬፋ በግዐ።
%
ስምዖን መፍቀሬ ሰብእ
መሠግራት ሰብእ ረሰይከ ከናፍርከ አርዳአ፤
ሕኑጻ መቃብረ ሥጋ ይሰመይ በአፍአ
ነገደ ፋሬስ ሥጋከ ዘበሊዐ እክል ረስዐ
እንዘ በአፍአሁ ይመስል ሠናየ ሰብአ
እስመ ውስጡ አዕፅምተ መልዐ።
		-- ዘተጠምቆ (መምህር)
%
ወለጠት ርግበ ኖኅ
በይነ በላዔ ሰብእ ሕገ ልማት፤
ሕፀፀ ማየ ባሕር ኢትንግር ይእዜ ለበላዔ ስብእ ዘፀምዐ
እስመ ትብል ውስተ መድሎትከ ማየ ባሕር መልዐ
ወእንዘ አርዌ ምድር ይትሜሀር በግብሩ የዋሃተ ርግብ ካልአ
በላዔ ሥጋ ሰብእ ዘተጸውዐ 
በጽላሎታ ለዕፅ ረከበ ጽንዐ
ወድካመ ዘጌጋይ መዊዐ
		-- ዘደስታ (መምህር ዘዋሸራ)
%
ለኦሪት አረፋቲሃ
በኀይሉ ነሠተ መልአከ ኃይል፤
ሰማዕተ ሐሰት ጦማረ አምጣነ በባዕል አንሥአ
ወባሕራን በውስተ ፃማሁ ለባዕል ቦአ
ተናግሮዝ ሐሰት ባሕቱ እመ መልአክ ኀይል ሠርዐ
ለምንት ዳንኤል ነቢየ አፍኣ
ማእከለ ረበናት አይሁድ ሐሰት ከልአ?
ወተከፍሎ ኀቤሆሙ መጽአ?
		-- ዘድንቄ (አለቃ)
%
ሆሣዕና ሰማይ በምድር አመ አንሶሰወ
በሞተ ሰብእና ሕይወተ ዘይዌልጦ አንሥአ
ባሕቱ አብርሃም ሶበ አካለ ይስሐቅ ሦዐ
ይስሐቅ ዝንቱ አሐደ በግዐ
ረከበ ወአምጽአ
እምሆሣዕናሁ ለይስሐቅ መንገለ ይስሐቅ መጽአ።
ኤርምያስሂ /ነቢየ ጽድቅ ሶበ በእንተ ጽድቅ ተገፍዐ 
ለኤርምያስ ተገፍዖቶ ተመጠወ እብነ አፍኣ፤
ወደዌ ነጋሢ ዖዝያን ሐሜለተ ዖዝያን ኀብአ 
ሥርዓት ቀዳማዊ በዖዝያን ኀበ ጠፍአ።
%
ለእመ አይሁድ ዘተዐሠሩ
ለከብካበ ኪሩብ ስብሐት ኀበ ሆሣዕና ኢመጽኡ
አእባነ ዘኢተዐሠሩ መንክራት ጸውዑ
በግብር ስብሐተ ቤተ ሆሣዕና ይምልዑ
ወመርገመ ኤልሣዕ ነደ ሕፃናት ያጥፍኡ 
ተሣልቆ ፍኖቶሙ ኀጥኡ።
%
ክበበ ፀሐይ ደብረ ከርቤ
ፈለገ ብርሃናት መስቀለ እመ ውስተ ዓለም ትክዑ
ተኀፀበ በማየ ምሳሌ ዘኪሩብ መልክኡ
ወለባስያን መስቀለ በአክናፈ እሳት መጽኡ፤
እስመ ውስተ ጸባብ አንቀጽ ኀቤሃ ይባኡ
ደብረ ከርቤ ትቤሎሙ ንዑ።
		-- ዘሞገስ (መምህር ዘግሼን)
%
መአንዝር ኢያፎር አመ ሰንቀወ መሰንቆ ዳዊት ብጹዕ
በክሣድ ወረደት ወለተ ዳዊት አንብዕ።
		-- ዘምሥራቅ (አለቃ ዘኤልሻማ)
%
ጸግቡ ዮሴፍ ወሰሎሜ ማዕደ ራሄል ተገፍዖ
እስመ ቀርበ ሎሙ በመሶበ ወርቅ መሊኦ።
		-- ዘምሥራቅ (አለቃ ዘኤልሻማ)
%
ቀተሎሙሂ ለእለ ኬፋ በዐውደ ኦርዮ ተገፍዖ
መዓዛ ስቅለት ኮለ ናርዱ ዘማ ዘትትቀብዖ፤
ኀበ ላዕል ወታሕታ ከመ ይዝርዖ
ላእከ አርባዕቱ ገቦ ዓለም ነፋስ እስመ አምጽኦ።
		-- ዘጥሩነህ (አለቃ ዘቦታ ኪዳነ ምህረት)
%
አንክሮ ይደሉ ለአረጋዊ/ዘሕገ ተሰዶ ሰበከ
ዳግሚት ሰማይ አምጣነ አብቈለት ሦከ።
		-- ዘጥበቡ ካሣ (አለቃ ዘቦገና ግራር ኢየሱስ)
%
ግብርናተ ዘካልኡ 
መድኃኔ ዓለም አግዓዚ ዲበ ግዕዛኑ ወሰከ
ወረገመ ርእሶ ከመ ያብቁል ሥከ፤
እስመ ፈነዎ አቡሁ እሰከ ኀቤነ ተልእከ
እንዘ ይብል ብላዕ በሐፈ ገጽከ
ተጸፍዖተ ዘድልው ለከ።
		-- ዛተክሉ ሥላሴ (አለቃ)
%
ሞተ ለይፍርሁ 
መላእክት እንከ በሰማያት
እስመ እንተ ሞተ ሰብእ ገብረ ዮሐንስ ምሁክ
ሰብእ አኮ ዳዕሙ መልአክ።
ወሙስናሃ ለሳሌም ማኅሌቱ ከመ ኢይርአይ በሀውክ፤
ወልደ ሐዋርያት አቤሜልክ
ታሕተ ዕፀ ከንቱ  በለስ እንዘ ያሰምክ
በጥበቡ ሰወሮ አምላክ።
		-- ዘመራሒ (አለቃ ዘጉና ሚካኤል)
%
ለአልዓዛር መድሎተ ነፍስ
አንሥኦ እግዚእ ኪዳነ ድንግል ናዝራዊ፤
በፍትሕ ምድረ ቢታንያ አኮኑ ይደዊ።
ወለአሐቲ  ብእሲት ነፍሰ በላዔ ሰብእ ዐላዊ
ይቤላ ቤተኪ በሰላም እትዊ፤
እስመ አነ ዘኵሉ ማኅየዊ።
		-- ዘድንቄ (አለቃ)
%
አናብስተ ገዳማ እንዘ በላዕት
በሥርዓተ መጽሐፍ ኀብሩ ምስለ ዳንኤል ባሕታዊ፤
ለጾም አምጣነ አድለው እመብልዕ ምድራዊ
ጾመ እሉሰ ኢክህሉ ቅድመ ገጸ ንጉሥ ዐላዊ
ነገደ ገሞራ ወሰይፍ ሠርጐ ሐራዊ
እንዘ ሀሎ ጊዮርጊስ መርዓዊ
		-- ዘአድማሱ ጌትዬ (ንቡረ እድ)
%
አምኖን ገብረ መርዓዊ
እመ ተመስጠ ወነደ በፍቅረ ሥጋ ብሕታዌ
ለትእማር መንግሥተ ሰማይ ረከባ በደዌ፤
እምዝኒ ኢይኩን ልማደ አራዊት ጉህላዌ
እንዘ በትሕትና ይረድእ አረጋዌ፤
ተባረከ ዘተረግመ አርዌ።
		-- ዘፍሥሃ ጊዮርጊስ (ቄሰ ገበዝ ዘዳሞ)
%
አዕርክተ ምኒልክ ብዙኅ ወይነ ፍቅርክሙ
ወለፍቅርክሙ ወይን ብዙኃን ይሰትይዎ፤
እመኒ የኀልቀ ወይነ ተአኅዎ
ለቀሱተ ምግባር ሕሊናክሙ
ማየ ፍቅር እስከነ አፉሁ ወላዕሉ ምልዕዎ፤
እስመ ለዘቦ ይዌስክዎ 
ወለዘአልቦ ብዙኅ ዘቦ የኀይድዎ።
ለባሕርይሂ ጸሎትክሙ ኢትደይዎ
ማእከለ አኅርው ጽኑዓን ጽልሑት ወሐስዎ፤
በሕቱ ለጸሎት ማይ እማአዘቅተ ዳዊት ቀድሕዎ፤
ለዐቃቤ ሥራይ ጸሎትክሙ አምጣነ ሕሙማነ ይፈቅድዎ።
		-- ዘገብረ ሥላሴ (ንቡረ እድ)
%
ለልበ ምኒልክ አልዓዛር አርከ እግዚእነ
ባሕርያተ ሥጋ አዝማድ አይቴ ቀበርክምዎ?
እስመ ኢየአምር አነ ኀበ ወሰድዎ
እለ በኅቡዕ ከመ ሰራቂ
እመንበረ ክብሩ ሌሊተ ነሥእዎ
ወይደልወነ አስቆቅዎ
ለወሀቤ መንግሥት ዝናም ማየ መቃብር እስመ ከልዕዎ።
ኀሠሥክዎሂ ጊዜ ምንዳቤ ወኢረከብክዎ
ወኢተሰጥወኒ ምኒልክ ሶበ ለምኒልክ ጸዋእክዎ፤
ወእልክቱሰ በግፍዕ እለ ወግዕዎ
በንጥረ መባርቅት ምስለ አእላፍ ሀለዎሙ ይርአይዎ።
		-- ዘገብረ ሥላሴ (መምህር ዘኤልያስ)
%
በግእዘ ሕፃናት በከይከ ሰማዕተ ድማኅ
ወዘበከይኮ መጥባሕት እስከ ክሳድከ ውኅዘ
ወለከዊነ እግር አእዳው ለእመ አንሥኡ ጋዕዘ
አስተዓረኮሙ ጊዮርጊስ
ክልኤሆሙ ከመ ይትዋረሱ ምድረ ሐዋዘ።
ነበልባለ እሳት ልብሰትከ
ከመ አናንያ ዕፍረት እስከ ጼነወ ወምዕዘ።
ሩፋኤልኒ ለአሰስሎ ዘአመ ናዖስ ትካዘ
ፀባሕት አይዕንት ለመጥዎ ታሕተ እግረ ጦቢት ተአዘዘ፤
ወእምተቀንዮ መጽሐፍ ለእመ ኮነ ግዑዘ 
ምስለ አንበሪ ቤተ ዮናስ ቤተ መቅደሱ አስተኣኀዘ።
		-- ዘተክሌ (መምህር ዘዋሸራ)
%
ለምንት እግርክ ወለማእዜ
ፈጻሜ ፈቃድ ራጉኤል አምጣነ አልብከ ጊዜ
ዘእንበለ ክንፍ ከመ ትሑር
ወሚመ ከመ ንሣየጥከ ሀበነ ይእዜ።
		-- ዘዳኜ (አለቃ)
%
ርኅቀት እኁሁ ብንያም ለእመ አኅዘኖ
ቀድሐ ዮሴፍ ሞቅሖተ ስምዖን ማየ፤
እስመ በዝንቱ ጥበብ ተራክቦቶ ሐለየ
ወአመ ተዘከረ ተፈልጦቶ
ለብንያም በውስተ መሥነቅቱ ጽዋዖ ወደየ፤
ዘኒ ዘአመክነየ
እስመ ሰራቂ ብንያም ከመ ኢይርኀቅ እምህየ።
ለአዳምሂ ተራኅቆቱ ለእመ ኮኖ እኩየ
ቅድመ ገጸ አዳም አስተዳለወ በለሰ ገነት መሠንየ፤
ለፈያታዎ አዳም ከመ ያዕርጎ ሰማየ
መኰንን ፈያት ምስለ ፈያት እስመ ኮነ ፈያታየ።
		-- ዘገሠሠ (መምህር ዘይስማላ ጊዮርጊስ)
%
አግዓዚት አርምሚ ወተሐሠዪ፤
አምጣነ ሰንበት ሀብትኪ ዕረፍት ኵሉ ቀናዪ
ዘበእንቲአኪ ተነበዩ
ወለትየ እስከ ይቤለኪ ምኒልክ ርእዪ።
%
ሰረቂ ምንተ ነደ ገሞራ እንተ አልብኪ ሲሳይ፤
መአትም ገብርኤል እስመ ይቤልኪ ማይ።
		-- ዘምሥራቅ (አለቃ ዘኤልሻማ)
%
ኦ ዘሥርቀትኪ
እምክልልት ወይሌ ወላህ ከዋክብተ ዳዊት ሰማይ
ሰማይ ሐና ማርያም ፀሐይ
ወይንኪ ንጽሕ ወበረድኪ ጌጋይ፤
አኮኑ በንጽሕ ብርሃነ ዕበይ
መትሕቴኪ ኤልያስ ባሕርይ።
		-- ዘገብረ ሥላሴ (መምህር ዘኤልያስ)
%
ኢትደይ ብነ እግዚአ ኵሉ ምኒልክሃ ዕንቄ ባሕርይ
በቅድመ አሕርው ሞት ወመቃብር ሕፁፃነ መልክእ ሠናይ 
ለኵልነ ጸዳለ መንግሥቱ ይትረአይ።
		-- ዘኅሩይ ወ/ሥላሴ (ብላታ)
%
ይቤ እሳት እንተ ኀዘኑ ፈድፈደ
እምደቂቅ ሠለስቱ ኀጣእኩ ዋሕደ፤
ገብርኤልሰ ጸልአኒ ወኢኮነኒ ዘመደ።
		-- ዘገብረ ጊዮርጊስ (መምህር ዘአክሱም)
%
ዲበ ርእሰ ሞሠርት ዘይዌሥሮ
ተንሥአ ጉንድ እንዘ ድኩመ ኃይል ገሀደ፤
ወአርመመ ማኅፄ ዘይመትር ጕንደ።
ትእምርተ ዝኒ አምሳል ከመ ኢይትመሰል ባዕደ
ቀቲለ ሥላሴ ነገሥት መዋቲ ፈቀደ
እንዘ ርእሱ ይከውን ሐመደ።
		-- ዘደስታ (አለቃ)
%
ስምዖን እንተ ደንፀወ
ለንጉሠ ነገሥት አፈ መላፂ
ሥእርተ ርእሱ ኅዳጠ ክልኤተ አዕይንቲሁ ሰደደ፤
ወዘንተ ሰሚዖ ቃለ አብ ኢፅሕደ፤
ለአፈ መላፂ ንጉሥ ሠላሳ እመ አስትዐ ፀጉር አውሀደ 
ግፍዐ መላፂ እስመ አውረደ፤
በዐለ አክሊል ዘኮነ ሦከ ሐቅል ባዕደ 
ወክሣደ ምስለ እግር አስገደ።
		-- ዘገሠሠ (መምህር ዘይስማላ ጊዮርጊስ)
%
ክልኤቱ አኀው አመ ውስተ ቀላይ ወረዱ
አሐዱ ተመይጠ ወኢተመይጠ አሐዱ።
%
ኢይኅዝን ሳዶቅ በመልአክ በይነ ኅልቀተ ወይን ዘጋዲ፤
በቢረሌሁ ለሳዶቅ ቅድሐቱ አምጣነ ይትቅዳሕ ዓዲ።
		-- ዘጥሩነህ (አለቃ)
%
በማይ ኀፀበት ዐይነ ማርያም እንግዳ
ወለተ ኤርምያስ ግፍዕ ዘተዋርዶ ልማዳ።
%
ኀደረ ከመ ነገሩ
ውስተ ቤተ ነዳይ ቶማስ በዐለ ብዙኅ ፍዳ
ኅዳጥ ዘኢየአክሎ መቃብር እንግዳ፤
ውስተደብረ አሰቦሰ ይግበር ምልዐተ ከርሡ ሰሌዳ
ነሥአ ሥጋ ቀይሐ ወጸዓዳ
መቃብር ዘኢፈርሀ ዕዳ።
		-- ዘሀብቴ (ደብተራ)
%
ከንቶ ጻመወ እግረ ተክለ አብ ነግድ፤
እስመ ኢያትረፈ ምንተ በምሥያጠ ኪሩብ ዋሕድ።
%
ሞት ታቦተ ሕጉ ለወልድ
እፎ ተቀርፀ በዘቴዎድሮስ እድ!
%
ውስተ ቤተ አብርሃም ይጽናዕ ሥርዓተ ብኩርና
እጓለ መንፈስ ይስሐቅ ለእጓለ ሥጋ ሰደዶ፤
ወያዕቆብ ይግበር አምሳለ ይስሐቅ ፈቃዶ፤
ኢኮነ እግዚአ ብኩርና እምካልእ ሐይዶ፤
ዳዕሙ ቅድመ ተወልዶ
ድኅረ በኅብለ ፍቅር ተስሕበ እንዘ ያቴሕት ክሣዶ።
ንሕነሰ እምከመ ብነ ምስለ ሆሣዕና ተዘምዶ
ንርአያ ከመ ጣዕም ለምረረ ስደት ወተዋርዶ፤
እስመ ሆሣዕና አልዐለ ትዕይርተ መስቀል ማዕጸዶ
እንዘቦ ምስለ አቡሁ በመንበረ ትሥልስት ወተዋሕዶ።
		-- ዘተክለ ጽዮን (አለቃ)
%
መንክራተ መልአክ ማያት ዘእንበለ መጠን ሐመጉ
እስመ አኬዶሙ በለዓም በአድጉ
ወበላዕሌሆሙ ውኅዘ ለደመ ገጸ ወርኅ ፈለጉ።
%
ኦ ልብየ ሐቅለ ኑፋቄ!
ጽጌ ግብረ ጽድቅ አዳም ቅድመ በላዕሌከ ይጽጊ
ፈረይከ ሦከ ወአሜከላ
በምክረ ይሁዳ ቃለ ጽድቅ ኀዳጊ
ወመኑ ላዕሌከ ምሥዋዐ ኀዘን አዕራጊ?
እንዘ ፍና ጌጋይ ትረውጽ ወእንዘ ታንጌጊ
ዘይረክበከ ሞት አምጣነ ይመጽእ ዮጊ።
እንዘ ፍና ጌጋይ ትረውጽ ወእንዘ ታንጌጊ
%
ተሰምዮተ አምላክ ወሰብእ መብልዐ ባሕርይ ወጸጋ
በልዑ ጊዜ ተጸውዖ ቅድመ ሕዝብ እንግልጋ 
እንበለ ሥጋ ገብርኤል ወአማኑኤል በሥጋ።
%
መላእክት በይነ በዐል
በአስተሐምሞ ይቤሉ ማእከለ ቅንዐት እንግልጋ
ቅንዑ ለእንተ ተዐቢ ምልክና ወጸጋ፤
እስመ ክብረ ድንግል ነፍሰ ወበዐለ ራጉኤል ሥጋ
በተዋሕዶ አክበረ እንበለ ንትጋ
ለሰላም ሥርዐታ ወሕጋ።
		-- ዘገብረ ሥላሴ (ንቡረእድ)
%
ተድላ ቀራንዮ ይነብር እንበለ ሕፀፅ ወንትጋ፤
አምጣነ ኵለሄ ትበልፅ እምዘ ሰቀለቶ ሥጋ፤
ወትሰቲ ወይነ እምአዘቅተ ገቦ ፈለጋ።
ተድላ ይሁዳሰ ጾም በቅንዐት እስመ ኢይትረከብ ጸጋ።
%
ለትንሣኤ ክርስቶስ ኅቡረ ያስተበጽዕዋ 
ትውልደ ጻድቃን ዘተርፈ ወእንተ ኀለፈ ዐማፄ ሕግ
በከመ ይቤ ያዕቆብ ዘሥሩግ፤
ድኅረ ትንሣኤሰ ሶበ ሞተ
አልዓዛር ምሕረት ክርስቶስ ውእቱ ጸዋግ 
ኩነኔ ኃጥአን ሞተ አጋግ።
ወእምሰቅለ ኦሪት ተስሕበ ምሳሌሆሙ ሐረግ፤
እስመ በጽሑ በገይሥ ኀበ ደብረ ሲና በደርግ፤
እንተ ኢየዐርግ ወልደ ነዌ ወወልደ እንበረም ዘየዐርግ፤
ወእምግብጽ ኅቡራነ ቆሙ በጽንፈ ምድረ ርስት ፈለግ 
ውሉድ ዘይበውኡ ወዘኢይበውኡ አእሩግ።
		-- ዘገሠሠ (መምህር ዘይስማላ ጊዮርጊስ)
%
በጽንፈ መቃብር ባሕር
ለኀዘን ዘብዴዎስ ሐዋርያ ወንጌል ኀደጎ፤
ትንሣኤ ሥጋ ይምሀሩ ወከመ ይስብኩ ሕጎ
እስመ ለደመናት አርድእት ጸውዖሙ ኀይል ዲበ ሠረገላ ዐሪጎ።
%
መኑ አብዐኪ ውስተ ቁም ነገር
ለቤተ ምናምን ኪያኪ? እንዘ ከመ ኑግ ትቅለተለጢ
በክርኑ እንዳገኘ ጎበዝ ዘበደረቱ መጠጢ
መልክአ ጉባኤ ወአርኬ ገልባጢ
አንቲ ቀላዋጢ
ምስለ ቀባጣሪት አጣሪ ወምስለ ቅሬ አንቀራባጢ
ሙጨ ዘቤት ለቤት ወዘቤተ ልሔም ቀሳጢ!
ደንደስኪ ወሻኛኪ እንዘ ከመ ወይፈን ታሳብጢ?
ወድኅረ ተሸክምኪ ጉደ ቀንበረ ህንቅርት ወህጢ
እንዘ ግርግሪተ ትትአሰሪ ወእንዘ በጅራፍ ትትመለጢ።
%
ኵሉ ይትዌለጥ በኑኀ ዘመን።
ባሕቱ ኀጣእኩ ለሕማምየ ውላጤ፤
እስመ ይትኅሠሠኒ ሊተ ለዘኀጣእኩ መያጤ
ተሐውኮ ተኩላ ዐረብ
በዐጸደ ሥጋ ዘኮነ መሣጤ
ኀበ ኮነ በአመፃ
ልቡና ዚአየ ሳኦል ልብሰ ትእዛዝ ሠጣጤ።
ለነፍስየሂ ኢረከብክዋ ዕረፍተ ኅዳጥ ሥላጤ፤
እስመ በአፍኣ ተገፍዖ ሥጋ ወተገፍዖ ነፍስ በውሣጤ፤
እመኒ እስከ ግብጽ አሐውር እንዘ እመስል ሠያጤ
ውስተ ፍኖትየ የማናዊት ሐሣር ወቅጥቃጤ።
		-- ዘዘዮሐንስ (አለቃ)
%
እምኮኖ ጌጋየ በመዋፅሊነ
ለዳዊት ንጉሥ ቃለ ብሂሎቱ ፍሉጥ
ይለብሱ ጽድቀ ካህናተ አፍኣ ወውስጥ፣
እንዘ እምነቶሙ በመክፈልት ኅዳጥ 
እስመ ብኩርናሆሙ ያመስጥ
ወታቦተ ሕግ ልቦሙ በወርቀ ዕበድ ልቡጥ።
ቀሊለሰ ኢይኩነነ ወርቀ ዐመፃሆሙ ሤጥ
በእደ ቢጹ ወኢያሶን ኀለፍተ እከይ ይትመያየጥ፤
እንዘ መድሎቱ ሐሰት በዐውደ ይሁዳ ተውላጥ
አምጣነ ንባቡ በቃለ ጽርዕ ወትርጓሜሁ በዕብራይስጥ።
		-- ዘበቀለ ጎበና (አለቃ)
%
ሞተ ሰብአ ምኩራብ ኢይንብብ በልሳነ ሰይፍ
አመ ከላዕኮ በምዕር ለመልአከ ራማ ሥሉጥ
ሆሣዕና ዓለም ጥዑይ እምደዌ ተዐቅቦ ተውላጥ!
አይሁድ ርእዩ ከመ ዘረወ
ብእሲ መሐሪ መንጦላዕት ስጡጥ
ለነዳየ አፍኣ ንዋየ ውስጥ
ወእንዘ ለአሚን የአክል በረከተ ዓሣ ኅዳጥ
ተወለጠሂ ክበበ ወርኅ ብእሲተ ሰማይ ሎጥ
ወእጓለ ሌሊት አንፈርዐዐ በከርሠ መዓልት ኤልሣቤጥ።
ለመጽሐፍኒ ግፍዕከ ኅሩመ ተውላጥ ሤጥ
መተርጉም ልበ ቀያፋ ኀበ ጽንዐቱ ይትመያየጥ።
		-- ዘናሁዳ (አለቃ)
%
መንገለ ነነዌ ገነት ፈቃደ አምላክ ሜጦ
ለዮናስ መኰንን ሔዋ ባሕረ ነድ ዘውኅጦ፤
አኮኑ ኢክህለ እምእደ አምላክ አምሥጦ።
%
ራጉኤል ኀበ አምላክ
በእንተ ምኒልክ እንዘ ትጼሊ
ግብራተ ሐዲስ ዓለም በኀይሉ ለጸሎትከ ሠሊጦ
ይገብእ ኀበ ዘትካት መንበሩ እንጦጦ፤
ወለጽንዐ ፍቅርከ ወይን ከራሚ ውስተ ልቡናሁ ዘሦጦ
በሐዲስ ዓለም ኢይዌልጦ
ወለአጽድቆዝ አብዝኃ ተመያይጦ
ኀበ ጸንዐ ፍቅርከ ዘኄጦ።
		-- ዘመዝሙር ካሣ
%
ይትቀረጽ በጾመ ቀኖር መላፂ
ጌጋየ ኵሉ ዓለም ሥዕርቱ ለአቤሴሎም አማፂ።
%
ማእምር ወለባዊ
በማየ ብሔሩ ኢይትመካህ፤
ከመ ይጽብዕዎ ሖሩ አኮኑ በወልጦ ኅብሮሙ ገጽ
ኀያላን ማያተ ብሔሩ ለጣኔዎስ ዕፅ።
ይትራከብሰ ማእረር ግብጻዊ ምስለ ንባብ ንዕማን ሠርጽ
ዮርዳኖስኑ ማየ ተግሣጽ?
አው ሶርያ ፈለገ ሕፀፅ
ዘሰጠጦ ለመጽሐፍ ለምጽ?
		-- ዘኅሩይ (አለቃ)
%
ጲላጦስ ለበዓል
አሐደ ያሐዩ እምነ ሙቁሓን ዘልፈ
እስመ ሕግ በኀበ አይሁድ ከመዝ ተጽሕፈ
ተክለ አብሰ መካህ እምዓቅመ ጲላጦስ ኀለፈ፤
እስመ ለለበዓል ያሐዩ እልፈ እልፈ
ወአሐዱ እምእልፍ ኢተርፈ።
%
ምኒልክ ኢበልዐ ኃፍረተ ቀትል እምነ ይሁዳ ዘተርፈ
ወበበትረ እድ ዘኮነት ለከንቱ ዘባነ ፀሩ ቀሠፈ፤
እስመ ፀር ስመ ዘተሳተፈ
ትምክህተ ሰናክሬም ቈጽለ ጊዜ ነግህ ተዐጽፈ፤
ወበሰርክ ፍሬሁ ተነግፈ።
		-- ዘወልደ ዮሐንስ (መልአከ ብርሃን)
%
ኵሉ ውእቱ ክብረ ሆሣዕና
እመ ለኢሳይያስ ኮነ ኃሣሤ አእዱግ እለ ተገድፉ
እንዘ ልዑላን ኪሩቤል ታሕተ ተጽዕኖ መትከፉ
እስመ ለእስራኤል በአእዱግ
ኢሳይያስ ሶበ አኬዶሙ እስራኣል ተዐቅፉ
በይነ ሆሣዕና እስከ ተጽሕፉ
እለ ተገድፉ አእዱግ ውስተ ርእሰ ልደት መጽሐፉ።
አይሁድሂ በጥንቃቄ ትምህርተ አእዱግ ተወክፉ
ኀበ ቤተ ጸሎት አእዱገ አፍኣ ከመ ቤተ ምስያጥ አመ ኃለፉ
አምጣነ አእዱግ ፈርሁ ወሆሣዕና ቀሠፉ
ወከመ ፀረፉ ሆሣዕና አእዱገ ኢፀረፉ።
		-- ዘገሠሠ (መምህር ዘይስማላ ጊዮርጊስ)
%
ባዕል በዕበዱ
ይቤ ነፍስየ እምድካመ ሥጋ አዕርፊ፤
ለኪ አምጣነ ዘገብኪ ወርቀ ክብር ኃላፊ።
ልብሰ ባዕልሰ ነገረ እመ መርዓዊ ይሰፊ
ይቤላ ለነፍሱ ወርቀኪ ግድፊ
እሙስና ዘሀሎ ትትርፊ።
%
ሠሪዐ ቤቱ ነዓስ እንተ ኢየአምር ኬፋ
ያስተሐምም እፎ አብያተ ዘአልፋ?
ወለተዘምዶቱ ድቀት እስከነ ሠለስቱ ጸሐፋ።
		-- ዘቸኮል (ባሕታዊ ዘወይበይኝ ማርያም)
%
ሰማዕተ ልዳ ረከበ ምስለ ኤልያስ ሱታፌ
ያፍቅር ሀላዌ ወይጽላዕ ኃላፌ፤
አምጣነ እምለፌ ኀያል ወመስተዓግሥ እምለፌ።
%
ተሐልበት ደመ ላህመ ቤተ ጳውሎስ ሰይፈ፤
ነዳይ ቶማስ እስመ አንሥኣ በአፍ።
		-- ዘጥሩነህ (አለቃ)
%
በዓመተ ሞት ማእረረ ኵሉ 
ፈለተ ሐሊብ ይውሕዝ እምከናፍሪሁ ለሰይፈ 
ማየ ዕራቆ ኢይስተይ መትከፍ፤
ወኢዘከረ አክናፈ ሰማዕተ ገሊላ መጽሐፍ
እስመ ኁልቆ ሳብዕ አክሊል ፍጹም ክንፍ
ኀበ ርእሱ ዘየዐርግ ዖፍ።
		-- ዘፈቃዴ (አቶ)
%
ተክለ ሃይማኖት አመ ተሰቅለ
ዲበ ዕፀ መስቀል ኪሩብ ለቤዛ መንክራት አእላፍ
ተረግዘ ገቦሁ በኵናት ክንፍ፤
ወሶበ እምላዕሉ ወረደ መንፈሰ አእምሮ ዘዘልፍ
ሐዋርያቲሁ አልባሰ አርድእተ መትከፍ
ተናገሩ በልሳን ወአፍ።
		-- ዘወልደ ሥላሴ (አለቃ)
%
ኤዎስጣቴዎስ
ማእዜ ተኃፍር በእርቃንነ?
ዖፍ ጥቀ እንተ ሠረፀት እምዖፍ
ዕርቃነ እጓላ ትከድን በክንፍ
ወእንበለ ዛቲ ዐድፍከ እመ አልብከ ተረፍ፤
እስመ አንተ አብ ኰናኔ ጽንፍ
ስዝረ ስዝረ ለይእቲ ዐጽፍ
ንትካፈላ ውሉድከ እልፍ።
